

### 苏幕遮
咏选仙图

**暑笼晴，风解愠。雨后余清，暗袭衣裾润。一局选仙逃暑困。笑指尊前、谁向青霄近。      
整金盆，轮玉笋。凤驾鸾车，谁敢争先进。重五休言升最紧。纵有碧油，到了输堂印。**


### 南乡子
集句

**怅望送春杯。渐老逢春能几回。花满楚城愁远别，伤怀。何况清丝急管催。        
吟断望乡台。万里归心独上来。景物登临闲始见，徘徊。一寸相思一寸灰。**

*此词应该是作于黄州时期。*

### 南乡子
集句

**何处倚阑干。弦管高楼月正圆。胡蝶梦中家万里，依然。老去愁来强自宽。        
明镜借红颜。须著人间比梦间。蜡烛半笼金翡翠，更阑。绣被焚香独自眠。**