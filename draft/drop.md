

### 苏幕遮
咏选仙图

**暑笼晴，风解愠。雨后余清，暗袭衣裾润。一局选仙逃暑困。笑指尊前、谁向青霄近。      
整金盆，轮玉笋。凤驾鸾车，谁敢争先进。重五休言升最紧。纵有碧油，到了输堂印。**


### 南乡子
集句

**怅望送春杯。渐老逢春能几回。花满楚城愁远别，伤怀。何况清丝急管催。        
吟断望乡台。万里归心独上来。景物登临闲始见，徘徊。一寸相思一寸灰。**

*此词应该是作于黄州时期。*

### 南乡子
集句

**何处倚阑干。弦管高楼月正圆。胡蝶梦中家万里，依然。老去愁来强自宽。        
明镜借红颜。须著人间比梦间。蜡烛半笼金翡翠，更阑。绣被焚香独自眠。**

菩萨蛮
歌妓

绣帘高卷倾城出。灯前潋滟横波溢。皓齿发清歌。春愁入翠蛾。
凄音休怨乱。我已先肠断。遗响下清虚。累累一串珠。

菩萨蛮

娟娟侵鬓妆痕浅。双颦相媚弯如翦。一瞬百般宜。无论笑与啼。
酒阑思翠被。特故腾腾地。生怕促归轮。微波先注人。



菩萨蛮
玉钚坠耳黄金饰。轻衫罩体香罗碧。缓步困春醪。春融脸上桃。
花钿从委地。谁与郎为意。长爱月华清。此时憎月明。

浣溪沙（新秋）
苏轼 〔宋代〕

风卷珠帘自上钩。萧萧乱叶报新秋。独携纤手上高楼。
缺月向人舒窈窕，三星当户照绸缪。香生雾縠见纤柔。

皂罗特髻（采菱拾翠）
苏轼 〔宋代〕

采菱拾翠，算似此佳名，阿谁消得。采菱拾翠，称使君知客。千金买、采菱拾翠，更罗裙、满把珍珠结。采菱拾翠，正髻鬟初合。
真个、采菱拾翠，但深怜轻拍，一双手、采菱拾翠，绣衾下、抱著俱香滑。采菱拾翠，待到京寻觅。

虞美人_冰肌自是生
作者：苏轼

冰肌自是生来瘦。那更分飞后。日长帘幕望黄昏。及至黄昏时候、转销魂。
君还知道相思苦。怎忍抛奴去。不辞迢递过关山。只恐别郎容易、见郎难。


虞美人
苏轼 〔宋代〕

深深庭院清明过。桃李初红破。柳丝搭在玉阑干。帘外潇潇微雨、做轻寒。
晚晴台榭增明媚。已拚花前醉。更阑人静月侵廊。独自行来行去、好思量。


虞美人
苏轼 〔宋代〕

持杯遥劝天边月。愿月圆无缺。持杯复更劝花枝。且愿花枝长在、莫离披。
持杯月下花前醉。休问荣枯事。此欢能有几人知。对酒逢花不饮、待何时。
