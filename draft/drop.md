## 未编年

### 苏幕遮
咏选仙图

**暑笼晴，风解愠。雨后余清，暗袭衣裾润。一局选仙逃暑困。笑指尊前、谁向青霄近。      
整金盆，轮玉笋。凤驾鸾车，谁敢争先进。重五休言升最紧。纵有碧油，到了输堂印。**


### 南乡子
集句

**怅望送春杯。渐老逢春能几回。花满楚城愁远别，伤怀。何况清丝急管催。        
吟断望乡台。万里归心独上来。景物登临闲始见，徘徊。一寸相思一寸灰。**

*此词应该是作于黄州时期。*

### 南乡子
集句

**何处倚阑干。弦管高楼月正圆。胡蝶梦中家万里，依然。老去愁来强自宽。        
明镜借红颜。须著人间比梦间。蜡烛半笼金翡翠，更阑。绣被焚香独自眠。**

### 菩萨蛮
歌妓

**绣帘高卷倾城出。灯前潋滟横波溢。皓齿发清歌。春愁入翠蛾。      
凄音休怨乱。我已先肠断。遗响下清虚。累累一串珠。**

### 菩萨蛮

**娟娟侵鬓妆痕浅。双颦相媚弯如翦。一瞬百般宜。无论笑与啼。      
酒阑思翠被。特故腾腾地。生怕促归轮。微波先注人。**



### 菩萨蛮

**玉钚坠耳黄金饰。轻衫罩体香罗碧。缓步困春醪。春融脸上桃。      
花钿从委地。谁与郎为意。长爱月华清。此时憎月明。**

### 浣溪沙
新秋

**风卷珠帘自上钩。萧萧乱叶报新秋。独携纤手上高楼。      
缺月向人舒窈窕，三星当户照绸缪。香生雾縠见纤柔。**

### 皂罗特髻

**采菱拾翠，算似此佳名，阿谁消得。采菱拾翠，称使君知客。千金买、采菱拾翠，更罗裙、满把珍珠结。采菱拾翠，正髻鬟初合。        
真个、采菱拾翠，但深怜轻拍，一双手、采菱拾翠，绣衾下、抱著俱香滑。采菱拾翠，待到京寻觅。**

### 虞美人

**冰肌自是生来瘦。那更分飞后。日长帘幕望黄昏。及至黄昏时候、转销魂。        
君还知道相思苦。怎忍抛奴去。不辞迢递过关山。只恐别郎容易、见郎难。**


### 虞美人


**深深庭院清明过。桃李初红破。柳丝搭在玉阑干。帘外潇潇微雨、做轻寒。        
晚晴台榭增明媚。已拚花前醉。更阑人静月侵廊。独自行来行去、好思量。**


### 虞美人


**持杯遥劝天边月。愿月圆无缺。持杯复更劝花枝。且愿花枝长在、莫离披。        
持杯月下花前醉。休问荣枯事。此欢能有几人知。对酒逢花不饮、待何时。**


### 荷华媚
荷花

**霞苞电荷碧。天然地、别是风流标格。重重青盖下，千娇照水，好红红白白。      
每怅望、明月清风夜，甚低迷不语，娇邪无力。终须放、船儿去，清香深处住，看伊颜色。**


### 菩萨蛮

**湿云不动溪桥冷，嫩寒初透东风影。桥下水声长，一枝和月香。      
人怜花似旧，花比人应瘦。莫凭小栏干，夜深花正寒。**


### 踏青游

**□火初晴，绿遍禁池芳草。斗锦绣、火城驰道。踏青游，拾翠惜，袜罗弓小。莲步袅。腰支佩兰轻妙。行过上林春好。       
今困天涯，何限旧情相恼。念摇落、玉京寒早。任刘郎、目断蓬山难到。仙梦杳。良宵又过了。楼台万家清晓。**

### 阮郎归

**歌停檀板舞停鸾。高阳饮兴阑。兽烟喷尽玉壶干。香分小凤团。      
雪浪浅，露珠圆。捧瓯春笋寒。绛纱笼下跃金鞍。归时人倚栏。**

### 西江月
佳人

**碧雾轻笼两凤，寒烟淡拂双鸦。为谁流睇不归家。错认门前过马。        
有意偷回笑眼，无言强整衣纱。刘郎一见武陵花。从此春心荡也。**


### 减字木兰花

**凭谁妙笔。横扫素缣三百尺。天下应无。此是钱塘湖上图。      
一般奇绝。云淡天高秋夜月。费尽丹青。只这些儿画不成。**


### 沁园春

**情若连环，恨如流水，甚时是休。也不须惊怪，沈郎易瘦，也不须惊怪，潘鬓先愁。总是难禁，许多魔难，奈好事教人不自由。空追想，念前欢杳杳，后会悠悠。        
凝眸，悔上层楼，谩惹起、新愁压旧愁。向彩笺写遍，相思字了，重重封卷，密寄书邮。料到伊行，时时开看，一看一回和泪收。须知道，这般病染，两处心头。**

*这首词选自明朝万历刊《重编东坡先生外传》卷八十三，《全宋词》未录。是北宋词人苏轼于早期所作，为描写古代女子思恋情人的闺情词。*



### 醉落魄
述怀

**醉醒醒醉。凭君会取这滋味。浓斟琥珀香浮蚁。一到愁肠，别有阳春意。      
须将幕席为天地。歌前起舞花前睡。从他落魄陶陶里。犹胜醒醒，惹得闲憔悴。**