>《苏沈良方》，一名《内翰良方》或《苏沈内翰良方》，为北宋沈括所撰的《良方》与苏轼所撰的《苏学士方》两书的合编本，刊行于北宋熙宁八年（1075年），原书十五卷，现通行本有十卷本和八卷本，差异较大。

>本书除记载临床各科的部分单验方，或后附医案外，还论述了医理、本草、灸法、养生、炼丹等内容。八卷本以病因病机和相应的治疗方法为依据，将全书药方分为养生方、治风方、治疫方、治气血方、妇科方和儿科方等六大类。其中治气血方数量最多，又按所对应疾病的病因差异而析为3卷。书中最早收载了至宝丹、沉麝丸、麦饭石等，并对部分搜集的药方进行了改良和发挥，还对汤、散、丸等药物剂型的功效特点作了阐述。


## 原序

予尝论治病有五难：辨疾、治疾、饮药、处方、别药，此五也。

今之视疾者，惟候气口六脉而已。古之人视疾，必察其声音、颜色、举动、肤理、性情、嗜好，问其所为，考其所行，已得其大半，而又遍诊人迎、气口、十二动脉。疾发于五脏，则五色为之应，五声为之变，五味为之偏，十二脉为之动。求之如此其详，然而犹惧失之。此辨疾之难，一也。

今之治疾者，以一二药书，其服饵之节，授之而已。古以治疾者，先知阴阳运历之变故，山林川泽之窍发，而又视其人老少、肥瘠、贵贱、居养、性术、好恶、忧喜、劳逸，顺其所宜，违其所不宜，或药、或火、或刺、或砭、或汤、或液，矫易其故常，捭摩其性理，捣而索之，投几顺变，间不容发。而又调其衣服，理其饮食，异其居处，因其情变，或治以天，或治以人。五运六气，冬寒夏暑，晹雨电雹，鬼灵魇蛊，甘苦寒温之节，后先胜负之用，此天理也。盛衰强弱，五脏异禀，循其所同，察其所偏，不以此形彼，亦不以一人例众人，此人事也。言不能传之于书，亦不能喻之于口。其精过于承蜩，其察甚于刻棘，目不舍色，耳不舍声，手不释脉，犹惧其差也。授药遂去，而希其十全，不亦难哉！此治疾之难，二也。

古之饮药者，煮炼有节，饮啜有宜。药有可以久煮，有不可以久煮者：有宜炽火，有宜温火者。此煮炼之节也。宜温宜寒，或缓或速：或乘饮食喜怒，而饮食喜怒为用者：有违饮食喜怒，而饮食喜怒为敌者。此饮啜之宜也。而水泉有美恶，操药之人有勤惰。如此而责药之不效者，非药之罪也。此服药之难，三也。

药之单用为易知，药之复用为难知。世之处方者，以一药为不足，又以众药益之。殊不知药之有相使者，相反者，有相合而性易者。方书虽有使佐畏恶之性，而古人所未言，人情所不测者，庸可尽哉！如酒于人，有饮之逾石而不乱者，有濡吻则颠眩者；漆之于人，有终日搏漉而无害者，有触之则疮烂者。焉知药之于人，无如此之异者？此禀赋之异也。南人食猪鱼以生，北人食猪鱼以病，此风气之异也。水银得硫黄而赤如丹，得矾石而白如雪。人之欲酸者，无过于醋矣，以醋为未足，又益之以橙，二酸相济，宜其甚酸而反甘。巴豆善利也，以巴豆之利为未足，而又益之以大黄，则其利反折。蟹与柿，尝食之而无害也。二物相遇，不旋踵而呕。此色为易见，味为易知，而呕利为大变，故人人知之。至于相合而知他藏致他疾者，庸可易知耶？如乳石之忌参、术，触者多死。至于五石散，则皆用参、术，此古人处方之妙，而世或未喻也。此处方之难，四也。

医诚艺也，方诚善也，用之中节也，而药或非良，奈何哉！橘过江而为枳，麦得湿而为蛾，鸡逾岭而黑，鸜鹆逾岭而白，月亏而蚌蛤消，露下而蚊喙坼。此形器之易知者也，性岂独不然乎？予观越人艺茶畦稻，一沟一陇之异，远不能数步，则色味顿殊。况药之所生，秦、越、燕、楚之相远，而又有山泽、膏瘠、燥湿之异禀，岂能物物尽其所宜？又《素问》说：阳明在天，则花实戕气；少阳在泉，则金石失理。如此之论，采掇者固未尝晰也。抑又取之有早晚，藏之有焙晾，风雨燥湿，动有槁暴。今之处药，或有恶火者，必日之而后咀，然安知采藏之家，不常烘煜哉？又不能必。此辨药之难，五也。

此五者，大概而已。其微至于言不能宣，其详至于书不能载，岂庸庸之人，而可以易言医哉？

予治方最久。有方之良者，辄为疏之。世之为方者，称其治效，常喜过实。《千金》《肘后》之类，犹多溢言。使人不敢复信。予所谓良方者，必目睹其验，始著于篇，闻不预也。然人之疾，如向所谓五难者，方岂能必良哉！一赌其验，即谓之良，殆不异乎刻舟以求遗剑者！予所以详著其状于方尾，疾有相似者，庶几偶值云尔。篇无次序，随得随注，随以与人。拯道贵速，故不暇待完也。沈括序

## 苏沈内翰良方序一
沈公内翰，字存中。博古通今，古君子也。留心医书，非所好也，实有补于后世尔。公凡所至之处，莫不询究。或医师、或里巷、或小人，以至士大夫之家、山林隐者，无不求访。及一药一术，皆至诚恳切而得之。终不以权势财货逼而得之。可见其爱物好生之理也。公集而目之曰《良方》。如古之良医者，若孙真人，未尝不以慈悲方便救护为念也。近世有人或得一方，小小有效，则其莫得之，此亦为衣食故也。若夫腰金佩玉，出权贵之门，又安敢望其面目乎？

余得此方十有余年，恨箧无金帛，而能成就一板，使流传天下后世，疗夫久疾、沉疴、缠绵之苦者也，岂自言微功有所利也。然此方经验有据，始敢镂行。

永嘉金门羽客林灵素序

## 苏沈内翰良方序
雅日慕苏沈之书，晚晏方获录册，不知谁之缮写，忆自宋梓来也。观其论草物，疏骨蒸，其高出群哲之见者矣。医家以《本草》为指南，而记药品者虽源于神农，然渐远渐讹，未必无未尽之说，苟不详核而误用之，几何不益夫病势，而贼夫元真哉！所以辩其方种，著其形味，使不容于毫末乱之。而饵物者，如乘皇舟以渡安流，必无伤生害性之具也。夫真阳之管人身，赫然郁然，其气之热匪邪也。受疾者必有邪奸其间，随脏腑以作难，属经分而为慝。然其所以可深虞而遐虑之者，缓缓迟迟，煎阴沸液，不患不底于其毙，故曰某蒸。曰某蒸，因而灸药，如捕盗者，密搜其所在以系获之，则良民妥绥矣。今之医者，不广索其药味之正，而因其便近者，承乏代无。则对疴之功罔奏，徒为伪市淆物者之利焉。观诸此，亦知警于其心者。又医以脉察病，统云劳瘵内热。不斟酌其五内之重轻，不窥测其表里之先后，经使弗施，君剂弗立，何以疗其含茹蓄积之一症耶！观诸此，则亦知悟于其心者。其余执论立方，席卷妇人小儿之诸病而剸裁之，又时采延年地仙之方而补益之，可谓竭矣哉！盖坡老仕宋，频得言谴，而放逐危难者屡焉。其以刚亮锐直之资，动里省躬之际，乃正其所也，陆贽不用，阖门修方书之意犹乎此。盖古人上不得致君于唐虞，则薄其赋役，纤其刑罚，为之视而不伤于跣，为之听而不折于震。布利益生民之政，以挽回酷雪之风，亦其次也。若医术一事，滞者使之通，卧者使之起，瘠者使之充，昏者使之爽，秘者使之开。忧子者，泰父母反侧之心；痛夫者，开妻妾颦戚之思。鬼门转其足，生宅复其魂。推广仁民之道，端在于是，此抄老之隐抱。而沈括则博闻精见，格物游艺，旁通医药，尤所以足成一家之书也夫。

《沈氏良方》，后人益以苏氏之说，遂名之曰《苏沈良方》。非当时合著之书也。余藏旧刻印本书十卷，不列存中氏原序，而载有林灵素一叙，亦止论沈，未及苏。其卷首一叙，兼及苏沈，文颇拙蹇，不著作者姓名，盖俗笔也。按《永乐大典》中，有《苏沈良方》名目，盖从《宋史·艺文志》来者，则知合苏沈而传于今日之本。约略宋末人为之耳，又考《宋史》。《沈氏良方》十卷，《苏沈良方》十五卷，以藏本卷数较之，虽合沈氏，却杂以苏说。若从《苏沈良方》，则少五卷矣。岂在当时已散佚不全耶？其中误字甚多，几至不可读，为之订正。然内症外症，妇人小儿，以至杂说，依稀略备，似非不全之本。盖古人以医卜为贱术，作史者志方书，未必详加考订。即如《刘涓子之鬼遗方论》，宋史作鬼论，脱去遗方二字，则其他之疏略可知也。此书卷帙，未符宋志，其间分合多寡，不可考矣。内中诸方，间已见之《博济》《灵苑》诸书。即其余亦莫不应病，神验异常，至有不可以理测者，岂非龙宫之所授耶？今为授梓，并补刻沈氏原叙一篇，熟读五难，大有裨益。

瘦樵程永培跋

## 卷第一

### 脉说
脉之难，古今之所病也。至虚有盛候，大实有羸状。差之毫厘疑似之间，便有死生祸福之异，此古今所病也。病不可不谒医，而医之明脉者，天下盖一二数。骐骥不时有，天下未尝徒行；和扁不世出，病者终不徒死，亦因其长而护其短尔。士大夫多秘所患，以求诊，以验医之能否。使索病于(宀/具)漠之中，辨虚实冷热于疑似之间。医不幸而失，终不肯自谓失也，则巧饰掩非以全其名。至于不救，则曰是固难治也。间有谨愿者，虽或因主人之言，亦复参以所见，两存而杂治，以故药不效。此世之通患，而莫之悟也。吾平生求医，盖于平时，默验其工拙。至于有疾而求疗，必先尽告以所患，而后求诊，使医了然知患之所在也。然后求之诊，虚实冷热先定于中，则脉之疑不能惑也。故虽中医治吾病常愈，吾求疾愈而已，岂以困医为事哉！

### 苍耳说
药至贱而为世要用，未有如苍耳者。他药虽贱，或地有不产。惟此药不为间南北夷夏、山泽斥卤、泥土沙石，但有地则产。其花叶根实皆可食，食之如菜。亦治病无毒。生熟丸散无适不可，多食愈善。久乃使人骨髓满，肌理如玉，长生药也。杂疗风痹瘫痪，癃疟疮痒，不可胜言，尤治瘿金疮。一名鼠粘子，一名羊负菜，《诗》谓之卷耳，《疏》谓之枲耳，俗谓之道人头。海南无药，惟此药生舍下，多于茨棘，迁客之幸也。己卯二月望日书。

### 记菊
菊，黄中之色，香味和正，花叶根实皆长生药也。北方随秋之早晚。大略至菊，有微霜乃开，独岭南不然，至冬至乃盛发。岭南地暖，百卉造作无时，而菊独开后。考其理，菊性介烈，然不与百卉并盛衰，须霜降乃发。而岭海常以冬至微霜故也。其天姿高洁如此，宜其通仙灵也。吾在南海，艺菊九畹，以十一月望，与客泛菊作重九。书此为记。

### 记海漆
吾谪海南，以五月出陆藤州。自藤至儋，野花夹道。如芍药而小，红鲜可爱，朴嫰丛生。土人云：倒粘子花也。至儋则已结子，如马乳。烂紫可食，味甘美。中有细核，并嚼之，瑟瑟有声，亦颇苦涩。儿童食之或大便难通。叶皆白，如石苇之状。野人夏秋痢下，食其叶辄已。取胶以代柿漆，即愈于柿也。余久苦小便白浊，近又大腑滑，百药不瘥。取倒粘子嫩叶，酒蒸焙燥为末，酒糊丸。吞百余，二腑皆平复。然后知奇药也。因名之曰海漆。而私记之，以贻好事君子。明年子熟，当取子。研滤晒煮为膏以剂之，不复用糊矣。戊寅十一月一日记。

### 记益智花
海南产益智花，实皆长穗，而分为三节。其实熟否，以候岁之丰歉。其下节以候早禾，其上中亦如之。大吉则实，凶岁皆不实。罕有三节并熟者。其为药也，治止水，而无益于智，智岂求于药者乎？其得名也，岂以知岁也耶？今日见儋耳圃儒黎子云言候之审矣，聊复记之，以俟好事者。《补注本草》。

### 记食芋
岷山之下，凶年以蹲鸱为粮。不复疫疠，知此物之宜人也。《本草》谓芋土芝，云益气充饥。惠州富此物，人食者不免瘴。吴远游曰：此非芋之罪也。芋当去皮，湿纸包煨之，火过熟，乃热啖之，则松而腻，能益气充饥。今惠州人，皆和皮水煮，冷啖，坚顽少味，其瘴固宜。丙子除夜前二日，夜饥甚，远游煨芋两枚见啖，美甚。乃为书此帖。

### 记王屋山异草
王屋山有异草，制百毒。能于鬼手夺命，故山中人谓此草墓头回。蹇葆光托吴远游寄来。吾闻兵无刃，虫无毒，皆不可任，若阿罗汉永断三毒，此药遂无所施耶。

### 记元修菜
蜀中有菜，如豌豆而小，食之甚善。耕而覆之，能肥瘠地。性甚热，食之使人呀呷。若以少酒晒而蒸之，则甚益人，而不为害。眉山巢谷元修，始以其子来黄州，江淮间始识之。此菜名巢菜，黄州人谓之元修菜。

### 记苍术
黄州山中，苍术至多。就野人买之，一斤数钱耳。此长生药也。人以其易得，不复贵重，至以熏蚊子，此亦可以太息！舒州白术，茎叶亦皆相似，特花紫耳。然至难得，三百一两。其效止于和胃气，去游风。非神仙上药也。

### 记流水止水
孙思邈《千金方》，人参汤须用流水，用止水即不验。人多疑流水止水无别。予尝见丞相荆公喜放生，每日就市买活鱼，纵之江中，莫不洋然。惟鳅䱉入江水辄死，乃知鳅䱉但可居止水。则流水与止水果不同，不可不信。又鲫鱼生流水中则背鳞白，生止水中则背鳞黑，而味恶，此亦一验也。

### 论脏腑
古方言：云母粗服，则着人肝肺不可去。如枇杷、狗脊，毛皆不可食，食射入肝肺。世俗似此之论甚多，皆谬说也。又言：人有水喉、食喉、气喉，亦谬也。世传欧希范真五脏图，亦画三喉，盖当时验之不审。水与食同嚼而吞，岂能口中遂分二喉哉？人但有咽有喉二者而已。咽则纳饮食，喉则通气。咽则咽入胃脘，次入胃中，又次入广肠，下入大小肠。喉则下通五脏，为出入息。五脏之含气呼吸，正如冶家鼓鞴。人之饮食药饵，但自咽入肠胃，何尝至五脏。凡人肌骨、五脏、肠胃虽各别，其入腹之物，英精之气，皆能洞达，但滓秽即入二肠。故人饮食及服药，既入腹，为真气所蒸。英精之气味，以至金石之精者，如细研硫黄、朱砂、乳石之类，俱能飞走。融结者皆随真气洞达肌骨，犹如天地之气，贯穿金石土木，曾无留碍。其余顽石草木，则但气味洞达尔。及其势尽，则滓秽传于大肠，润湿渗入小肠，皆败物不能变化，惟当退泄耳。凡所谓某物入肝，某物入肾之类，但气味到彼尔，其质岂能到彼哉？此医不可不知也。

### 论君臣
旧说有：药用一君、二臣、三佐、五使之说。其意以谓药虽众，主病者专在一物，其他则节给相为用。大略相统制，如此为宜，不必尽然也。所谓君者，主此一方，固无定物也。《药性论》乃以众药之和厚者定为君，其次为臣为佐，有毒者多为使，此谬论也。设若欲攻坚积，则巴豆辈，岂得不为君也？

### 论汤散丸
汤散丸各有所宜。古方用汤最多，用丸散者殊少。煮散古方无用者，惟近世人为之。大体欲达五脏四肢者莫如汤，欲留膈胃中者莫如散，久而后散者莫如丸。又无毒者宜汤，小毒者宜散，大毒者宜用丸。又欲速用汤，稍缓用散，甚缓者用丸。此大概也。近世用汤者全少，应汤者全用煮散。大率汤剂气势完壮，力与丸散倍蓰。煮散，多者一啜，不过三五钱极矣。比功效力，岂敌汤势。然既力大不宜有失，消息用之，要在良工，难可以定论拘也。

### 论采药
古方采草药，多用二八月，此殊未当。二月草已芽，八月苗未枯。采掇者易辨识耳，在药则未为良时。

大率用根者，若有宿根，须取无茎叶时采，则津泽皆归其根。欲验之，但取芦菔、地黄辈。观无苗时采，则实而沉；有苗时采，则虚而浮。其无宿根者，即候苗成而未有花时采。则根生定，而又未衰，如今紫草，未花时采，则根色鲜泽；花过而采，则根色黯恶，此其效也。用叶者，取叶初长足时取。（用芽者亦从本说）用花者，取花初敷时采。用实者，取成实时采。皆不可限以时月。

缘气有早晚，天时有愆伏。如平地三月花者，深山中须四月花。白乐天《游大林寺诗》云：人间四月芳菲尽，山寺桃花始正开。盖常理也。此地势高下之不同也。如筀竹笋，有二月生者，有三四月生者。有五月方生者，谓之晚筀。稻有七月熟者，有八九月熟者。有十月熟者，谓之晚稻。一物同一畦之间，自有早晚，此物性之不同也。岭峤微草，凌冬不凋；并汾乔木，望秋先殒。诸越则桃李夏实，朔漠则桃李夏荣，此地气之不同也。同亩之稼，则粪溉者先芽；一丘之禾，则后种者晚实。此人力之不同也。岂可一切拘以定月哉？

### 论橘柚
《本草》注：橘皮味苦，柚皮味甘，此误也。柚皮极苦，不可向口。皮甘者乃柑耳。

### 论鹿茸麋茸
按《月令》，冬至麋角解，夏至鹿角解，阴阳相反如此。今人用麋鹿茸作一种，殆疏也。又有刺麋鹿血以代茸，云茸亦血耳，此大误也。窃详古人之意，凡含血之物，肉差易长，其次角难长，最后骨难长。故人自胚胎至成人，二十年骨髓方坚。惟鹿茸自生至坚，无两月之久。大者乃重二十余斤，其坚如石，计一夜须生数两。凡骨之顿成，生长神奇，无甚于此。虽草木之易生者，亦无能及之。此骨之至强者，所以能补骨血，坚阳道，强精髓也。岂可与血为比哉？麋茸利补阳，鹿茸利补阴。凡用茸无须太嫩，世谓之茄子茸，但真甚难得，而其实少功，坚者又太老。唯长数寸破之，肌如朽木，茸端如玛瑙红玉最善。又北方沙漠中，有麋麖驼尘。强大而色苍，尻黄而无斑，亦鹿之类。角大有文，坚莹如玉，其茸亦可用。

### 论鸡舌香
予集《灵苑方》，论鸡舌香以为丁香母。盖出陈氏《拾遗》，今细考之，尚为未然。按《齐民要术》，鸡舌香以其似丁子，故一名丁子香，即今丁香是也。《日华子》云：鸡舌香，治口气。所以三省故事、郎官含鸡舌香，欲其奏事对答，气芬芳。此正谓丁香治口气，至今方书为然。又古方五香连翘汤，用鸡舌香。《千金》五香连翘汤，无鸡舌香，却有丁香，此最为明验。《新补本草》，又出丁香一条，盖不曾深考也。今世所谓鸡舌香者，乳香中得之。大如山茱萸，剖开，中如柿核，略无气味。以此治疾，殊极乖谬。

### 论金罂子
金罂子止遗泄，取其温且涩也。世之用金罂者，待其红熟时，取汁熬膏用之，大误也。红则味甘，熬膏则全断涩味，都失本性。今当取半黄时采干，捣末用之。

### 论地骨皮
枸杞，陕西极边生者，高丈余，大可作柱。叶长数寸无刺，根皮如厚朴。甘美异于他处者。《千金翼》云：甘州者为真，叶厚大者是。大体出河西诸郡，其次江地，间圩埂上者。实圆如樱桃，全少核，曝干如饼，极膏润有味。

### 论淡竹
淡竹对苦竹为文。除苦竹外，悉谓之淡竹，不应别有一品谓之淡竹。后人不晓，于《本草》别疏淡竹为一物。今南人食笋，有苦笋，有淡笋，两色。淡笋淡竹也。

### 论细辛
东南方所用皆杜衡也，又谓之马蹄香。色黄白，拳局而脆，干则圆，非细辛也。细辛出华山，极细而直，深紫色，味极辛。嚼之习习如生椒，其辛更甚于椒。故《本草》云：细辛水渍令直，是以杜衡伪之也。襄汉间，又有一种细辛，极细而直，色黄白，乃是鬼督邮，非细辛也。

### 论甘草
《本草注》引《尔雅》云：蘦，大苦。注：甘草也。蔓延生，叶似荷，茎青赤，此乃黄药也。其味极苦，故谓之大苦，非甘草也。甘草枝叶悉如槐，高五六尺。但叶端微尖而糙涩，似有白毛。实作角，生如相思角。四五角作一本生，熟则角折。子如小扁豆，极坚，齿啮不破。

### 论胡麻
胡麻，直是今油麻，更无他说。予已于《灵苑方》论之。其角有六棱者，有八棱者。中国谓之麻。今谓之大麻是也。有实为苴麻，无实为枲麻，又曰牡麻。张骞始自大宛得麻之种，亦谓之麻。故以胡麻别之，不谓汉麻为大麻也。

### 论赤箭
赤箭，即今天麻也。后人既误出天麻条，遂指赤箭别为一物。既无此物，乃取天麻苗为之，滋为不然。《本草》明称，采根阴干。安得以苗为根？草药上品，除五芝之外，赤箭为第一。此神仙补理养生上药。世人惑于天麻之说，遂止用之治风，良可惜哉！或以谓其茎如箭，既言赤箭，疑当用茎，此犹不然。至如鸢尾、牛膝之类，皆谓茎叶有所似。用则用根尔，何足疑哉？


### 论地菘
地菘，即天名精也。世人既不识天名精，又妄认地菘为火莶。《本草》又出鹤虱一条，都成纷乱。今按地菘即天名精也。其叶似松，又似蔓菁（名精，即蔓菁也），故有二名。鹤虱即其实也。世间有单服火莶法，乃是服地菘尔，不当服火莶。火莶本草名豨莶，即是猪膏莓。后人不识，亦云复出之尔。

### 论南烛草木
南烛草木，记传、《本草》所说多端。今少有识者。为其作青精饭，色黑，乃误用乌臼为之，全非也。此木类也，又似草类，故谓之南烛草木。今人谓之南天烛者，是也。南人多种于庭槛之间。茎如蒴藋，有节，高三、四尺，庐山有盈丈者。叶微似楝而小，至秋则实赤如丹。南方至多。

### 论太阴元精
太阴元精，生解州盐泽大卤中，沟渠土内得之。大者如杏叶，小者如鱼鳞。悉皆六角，端正似刻，正如龟甲。其裙袖，小堕其前则下剡，其后则上剡，正如穿山甲。相掩之处，全是龟甲，更无异也。色绿而莹彻，叩之则直理而析，莹明如鉴。析处亦六角，如柳叶，火烧过则悉解。析薄如柳叶，片片相离，白如雪，平洁可爱，此乃禀积阴之气凝结，故皆六角。今天下所用元精，乃绛州山中所出绛石尔，非元精也。楚州盐城县，古盐仓下土中，又有一物，六棱，如马牙硝，清莹如水晶，润泽可爱，彼方亦名太阴元精，然喜暴润，如盐卤之类，惟解州出者为正。

### 论稷米
稷，乃今之穄也。齐、晋之人，谓稷皆曰祭，是其土音，无他义也。《本草注》云：又名糜子。糜子乃黍属。《诗》云：维秬维秠，维糜维芑。秬、秠、糜、芑皆黍属。以色为别，丹黍谓之糜，糜音门。今河西人用糜字（音縻）。


### 论苦躭
苦躭，即《本草》酸浆也。《新集本草》又重出苦躭一条。河西番界中，酸浆有盈丈者。

### 论苏合香
今之苏合香，如坚木赤色。又有苏合油，如(米离)胶，今多用之为苏合香。按刘梦得《传信方》，用苏合香多薄叶，子如金色，按之则少，放之则起，良久不定，如虫动，气烈者佳也。如此则全非今所用者，更当精考之。

### 论薰陆香
薰陆，即乳香也，本名薰陆。以其滴下如乳头者，谓之乳头香。熔塌在地上者，谓之塌香。如蜡茶之有滴乳、白乳之品，岂可各是一物？

### 论山豆根
山豆根极苦。《本草》言味甘者，大误也。

### 论青蒿
蒿之类至多。如青蒿一类，自有两种，有黄色者，有青色者。《本草》谓之青蒿，亦恐有别也。陕西绥、银之间，有青蒿丛，或间有一两株，迥然青色，土人谓之香蒿。茎叶与常蒿悉同，但常蒿色绿，而此蒿色青翠，一如松桧之色。至深秋，余蒿并黄，此蒿尤青，气颇芬芳。恐古人所用，以此为胜。

### 论文蛤海蛤魁蛤
按文蛤即吴人所食花蛤也。魁蛤即车螯也。海蛤今不识。其生时，但海岸泥沙中得之。大者如棋子，细者如油麻粒，或黄或赤相杂，盖非一类。乃诸蛤之房，为海水礲砺光莹，都非旧质。蛤之属，其类至多，房之坚久莹洁者皆可用。不必指一物，故通谓之海蛤耳。

### 论漏芦
今方家所用漏芦，乃飞廉也。飞廉一名漏芦，苗似苦芙，根似牛蒡，绵头者是也，采时用根。今闽中所用漏芦，茎如油麻，高六七寸，秋深枯黑如漆，采时用苗。《本草》自有一条，正谓之漏芦。

### 论赭魁
《本草》所谓赭魁，皆未详审。今赭魁南中极多，肤黑肌赤，似何首乌。切破，其中赤白，理如槟榔，有赤汁如赭。南人以染皮制靴，闽、岭人谓之余粮。《本草》禹余粮注中所引，乃此物也。

### 论龙芮
石龙芮，今有两种。水生者叶光而末圆，地生者其叶毛而末锐。入药用水生者，陆生者亦谓之天灸。取少叶揉臂上，一夜作大泡如火烧，是也。

### 论麻子
麻子，海东来者最大，如莲实，出柘萝岛。其次上郡北地所出，大如大豆，亦善。其余皆下材。用时去壳，其法取麻子帛包，沸汤中浸，候汤冷，乃取悬井中，勿令着水。明日日中曝干，就新瓦上，轻挼，其壳悉解，簸扬取肉，粒粒皆完。

### 灸二十二种骨蒸法
《崔丞相灸劳法》《外台秘要》《崔相家传方》及《王宝臣经验方》，悉编载，然皆差误。毗陵郡有石刻最详。余取诸本参校，成此一书，比古方极为委曲。依此治人，未尝不验，往往一灸而愈。予在宜城，久病虚羸，用此而愈。


### 唐中书侍郎崔知悌序
夫含灵受气，禀之于五行。摄生乖理，降之以六疾。若歧黄《广记》，蔚有《旧经》。攻灸兼行，显著斯术。

骨蒸病者，亦名传尸，亦谓殗殜，亦称复连，亦曰无辜。丈夫以癖气为根，妇人以血气为本。无问长少，多染此病。婴孺之流，传注更苦。其为状也，发干而耸，或聚或分，或腹中有块，或脑后两边有小结，多者乃至五六。或夜卧盗汗，梦与鬼交。虽目视分明，而四肢无力，且上气食少，渐就沉羸。纵延日时，终于殆尽。

余昔忝洛州司马，尝三十日灸活一十三人，前后瘥者数逾二百。至于狸骨獭肝，徒闻曩说；金牙铜鼻，罕见其能；未若此方，扶危拯急。非止单攻骨蒸，又别疗气、疗风、或瘴、或劳、或邪、或癖、或患状既广。灸活者不可具述。略陈梗概，又恐传受讹谬，以误将来。今故具图形状，庶令览者易悉。使所在流布，颇用家藏。未暇外请名医，傍求上药，还魂返魄，何难之有！遇斯疾可不务乎？


### 取穴法
先定穴：令患人平身立正，取一细绳蜡之，勿令展缩，顺脚底贴肉坚踏之。男左女右，其绳前头与大拇指端齐，后头令当脚根中心，向后引绳，循脚肚贴肉直上，至曲瞅中大横纹截断。又令患人解发分两边，令见头缝，自囟门平分至脑后，乃平身正坐，取向所截绳一头，令与鼻端齐，引绳向上，正循头缝，至脑后贴肉垂下。循脊骨，引绳向下至绳尽处。当脊骨，以墨点记之（墨点不是灸处）。又取一绳子，令患人合口，将绳子按于口上，两头至吻，却拘起绳子中心，至鼻柱根下止。如此便齐两吻截断，将此绳展令直，于前来脊骨上墨点处。横量取平，勿令高下，绳子先中折，当中以墨记之，却展开绳子横量，以绳子上墨点，正压脊骨上墨点为正。两头取中，勿令高下，于绳子两头，以白圈记，白圈是灸穴也。

以上是第一次点二穴。

次二穴：令其人平身正坐，稍缩臂膊。取一绳绕项，向前双垂，与鸠尾齐。鸠尾是心岐骨，人有无心岐骨者。至从胸前两岐头下量取一寸，即是鸠尾也。即双截断，却背翻绳头向项后，以绳子中停取心正，令当喉咙结骨上。其绳两头夹项双垂，循脊骨以墨点记之（墨点不是灸处）。又取一绳子，令其人合口。横量齐两吻截断，还于脊骨上墨点，横量如法。绳子两头，以白圈记之，白圈是灸穴处。

以上是第二次点穴。通前共四穴。同时灸，日别各七壮。至第二穴，壮累灸至一百，或一百五十壮为妙。候灸疮欲瘥，又依后法灸二穴。

又次二穴：以第二次量口吻绳子，于第二次双绳头尽处，墨点上。当脊骨，直上下竖点，令绳中停，中心在墨点上。于上下绳尽头，以白圈两穴，白圈是灸穴处。

以上是第三次点两穴，谓之四花穴。灸两穴各百壮，三次共六穴。各取离日量度，度讫，即下火。唯须三月三日艾最佳。病瘥百日内，忌饮食、房室，安心静处将息。若一月后觉未瘥，复初穴上再灸。

凡骨蒸，候所起。辩验有二十二种，并依上项灸之。

一胞蒸（小便赤黄）；二玉房蒸（男遗尿失精，女月漏不调）；三脑蒸（头眩热闷）；四髓蒸（觉髓沸热）；五骨蒸（齿黑）；六筋蒸（甲焦）；七血蒸（发焦）；八脉蒸（急缓不调）；九肝蒸（或时眼前昏暗）；十心蒸（舌焦或疮或时胸满）；十一脾蒸（唇焦坼或口疮）；十二肺蒸（口干生疮）；十三肾蒸（耳干焦）；十四膀胱蒸（右耳焦）；十五胆蒸（眼目失光）；十六胃蒸（舌下痛）；十七小肠蒸（下沥不禁）；十八大肠蒸（右鼻孔痛）；十九二焦蒸（乍寒乍热）；二十肉蒸（别人觉热，自觉冷寒）；二十一皮蒸（皮生粟起）；二十二气蒸（遍身壮热，不自安息）。

### 用尺寸取穴法
凡孔穴尺寸，皆随人身形大小，须男左女右。量手指中一节，两横纹中心，为一寸中。

### 艾炷大小法
凡艾炷，须令脚跟足三分。若不足三分，恐覆孔穴，不备穴中经脉，火气不行，即不能抽邪气引正气。虽小儿，必以中指取穴为准。

### 取艾法
端午日，日未出，于艾中以意求其似人者。辄拮之以灸，殊有效。幼时见一书云尔，忘其为何书也。艾未有真似人者，于明暗间，苟以意命之而已。万法皆妄，无一真者，此何疑耶？

### 用火法
黄帝曰：松、柏、柿、桑、枣、榆、柳、竹等，依火用灸，必害肌血，慎不可用。凡取火者，宜敲石取火，或水晶镜子于日得者，太阳火为妙。天阴，则以槐木取火亦良。灸后宜服治劳地黄丸。

### 具方
生地黄汁　青蒿汁　薄荷汁　童便　好酒（以上各二升，煎成膏入）　柴胡（去头）　鳖甲（醋炙）　秦艽（各一两）　朱砂　麝香（各半两研）

上五味为末，入前膏和为丸，如桐子大。每服十五丸至二十丸，温酒下。切忌生冷毒物。




## 卷第二
### 论风病
王游元龙言：钱子飞治大风方，极验，尝以施人。一日梦人自云：

天使以此病人，君违天怒，若施不已，君当得此病，药不能救。子飞惧，遂不施。仆以为，天之所病不可疗耶，则药不应服有效。药有效者，则是天不能病。当是病之祟，畏是药而假天以禁人尔。晋侯之病为二竖。子飞赤丸亦先见于梦，盖有或使之者。子飞不察，为鬼所胁。若余则不然，苟病者得愈，愿代其苦。家有此方，能下腹中秽恶。在黄州试之，病良已。后当常以施人。

### 治风气四神丹
熟干地黄　元参　当归　羌活（各等分）

上捣为末，蜜和丸，梧桐子大，空心酒服，丸数随宜。

《列仙传》有山图者，入山采药折足，仙人教服此四物而愈。因久服，遂度世。顷余以问名医康师孟，师孟大异之，云：医家用此多矣，然未有专用此四物如此方者。师孟遂名之曰四神丹。洛下公卿士庶争饵之，百病皆愈。药性中和，可常服。大略补虚益血，治风气，亦可名草还丹。己卯十一月，东坡居士儋耳书。


### 四味天麻煎方
世传四味五两天麻煎方。盖古方，本以四时加减，但传药料耳。春肝旺多风，故倍天麻；夏伏阴，故倍乌头；秋多利下，故倍地榆；冬伏阳，故倍元参。当去皮生用，治之方，捣乌头无复毒。此常服不独去病。乃保真延年，与仲景八味丸并驱矣。

### 治偏风木香散
治偏风瘫痪，脚气等疾。

羌活（一两）　麻黄（去节，水煮少时，去沫。二两）　防风（三分）　木香　槟榔　附子（炮去皮）　白术　川乌头（炮去皮）　草豆蔻（和皮用）　陈橘皮　牛膝（酒浸一宿）　杏仁（生去皮尖）　当归（酒浸一宿）　人参　茯苓　甘草（炙）　川芎　官桂（不得见火各半两）

上十八味，锉如麻豆，每服一两。水一碗，姜七片，煎至一盏，去滓，得七分温服。

大肠不通，加大黄末，每服一钱。以老少加减。如久不通，加至三五钱不害。心腹胀，加葶苈并滑石末，每服各一钱，滑石汤送下。如上膈壅滞、痰嗽气急，加半夏、升麻、天门冬、知母末，各二钱同煎。其药滓两合为一服，用水一碗半，煎至一盏，服此药。

福唐陈氏者，鬻以自给，郡人极神之。人未有得其方者，一日为其亲戚攘得与予。予作官处，即合以施人。如法煮服，以衣覆取汗，不过三五服辄瘥。所至，人来求药者无穷，其验如神。

### 治筋骨左经丸
治筋骨诸疾。手足不随，不能行步运动。

草乌（肉白者生，去皮脐）　木鳖子（去壳，别研）　白胶香　五灵脂（各三两半）　当归（一两）　斑蝥（一百个。去翅足，少醋煮熟）

上为末，用黑豆去皮，生杵粉一斤，醋煮糊为丸，如鸡实大。每服一丸，酒磨下。筋骨疾，但不曾针灸伤筋络者，四五丸必效。

予邻里胡生者，一女子，膝腕软不能行立已数年。生因游净因佛寺，与僧言。有一僧云能治，出囊中丸十枚，以四枚与生曰：服此可瘥。生如其言与服，女子遂能立。生再求药于院，僧曰非有爱也，欲留以自备。必欲之，须合一料。生与钱一千，辞不受，止留百钱，后数日得药，并余钱悉归之。同院僧佐其理药，乃剽得此方。予至嘉兴，有一里巷儿，年十余岁，两足不能行。以一丸分三服服之，尽四五丸遂能行。自此大为人所知，其效甚著。此药能通营卫，导经络，专治心肾肝三经。服后小便少淋沥，乃其验也。

### 治三十六种风烧肝散
治三十六种风。二十四般冷，五劳七伤，一切痢疾，脾胃久虚，不思饮食，四肢无力，起止甚难，小便赤涩，累年口疮。久医不瘥，但依此法服之必愈。

茵陈　犀角　石斛　柴胡　芍药　白术（以上各半两）　干姜　防风　桔梗　紫参　人参　胡椒　官桂（去皮）　白芜荑　吴茱萸（以上各一两）

上共十五味同为末，以羊肝一具，如无，即豮猪肝代之。分作三分，净去血脉脂膜，细切，用末五钱，葱白一茎，细切相和，以湿纸三五重裹之。掘地坑，内以火，烧令香熟。早晨生姜汤嚼下，大叚冷劳，不过三服见效。

庐州刁参军，病泄痢日久，黑瘦如墨，万法不瘥。服此一二服，下墨汁遂安。

### 治鹤膝风伊祁丸
治鹤膝风，及腰膝风缩。

伊祁（头尾全者）　桃仁（生）　白附子　阿魏　桂心　白芷　安息香（用胡桃穰研。各一两）　没药（三分，以前八物用童便五升，无灰酒二升，银器内熬令厚）　乳香（三分）　当归　北漏芦　牛膝　芍药　地骨皮（去土）　威灵仙　羌活（各一两）

上为丸，如弹丸大，空心暖酒化下一丸。

胡楚望博士，病风疰，手足指节皆如桃李痛不可忍，服悉愈。


### 治风乌荆丸
川乌（一两炮去皮）　荆芥穗（一两）

上醋糊丸，如桐子大，每服二十丸，酒或熟水下。有疾，食空时，日三四服；无疾，早晨一服。

少府郭监丞，少病风，搴搐，颐颔宽亸不收，手承颔然后能食，服此六七服即瘥，遂长服之，已五十余年。年七十余，强健，须发无白者。此药疗肠风下血尤妙。累有人得效，予所目见，下血人服此而瘥者，一岁之内已数人。

### 治风气不顺天麻煎丸
治风气不顺，骨痛，或生赤点隐疹。日久不治，则加冷痹，筋骨缓弱。沉香天麻煎丸。（出《博济》）

五灵脂　附子　白术　赤小豆（各一两）　天麻（半两）　干蝎（炒）　羌活　防风（各一两）

上先以沉香二两，酒一升，煎为膏。勿犯铁器。入药捣千下，为丸梧桐子大，空腹，荆芥汤或荆芥酒下二十丸，过五日加至三十丸。秋夏宜荆芥汤，春冬宜荆芥酒。春末夏初喜生赤根白头疮，服之瘥。

### 服威灵仙法
服威灵仙有二法。（别有一帖云：以威灵仙杂牛膝服之，视气虚实，加减牛膝。牛膝以酒浸焙干，二物皆为末，丸散皆可，丸以酒煮面糊）　　其一，净洗阴干，捣罗为末。杂酒浸牛膝末，或蜜丸，或为散。酒调。牛膝之多少，视己气之虚实而增减之。此眉山一亲，患脚气至重，依此服半年，遂永除。其一法，取药粗细得中，寸截之。七寸作一帖，每岁作三百六十帖，置床头，五更初，面东细嚼一帖，候津液满口咽下。此牢山一僧，年百余岁，上下山如飞，云得此药方。

二法皆以得真为要。真者有五验：一味极苦；二色深黑；三折之脆而不韧；四折之微尘，如胡黄连状；五断处有黑白晕，谓之鸲鹆眼。无此五验，则藁本根之细者耳。又须忌茶。（别有一帖云：但忌茶。常服此药，以皂角、槐芽为茶。取极嫩者汤中略煮一沸，但取出，布裹，压干入焙，以软熟火焙干，取饮茶无异）以槐芽、皂角至嫩者，依造草茶作。或取《外台秘要》，代茶饮子方，常合服乃可。

### 治肝痿脚弱煮肝散
治肝痿脚弱，及伤寒，手足干小不随。

紫菀　桔梗　苍术　芍药（各等分）

上末，每服四钱，羊肝半具，大竹刀切。勿犯水，勿令血散。入盐醋葱姜酒同煮熟。空腹食前，日三服。

谷熟尉宋钧，伤寒，病瘥后，双足但有骨，不能立。服此见其肉生，一两月间，乃复如旧。

### 治风毒攻眼内外障乌头煎丸
治风毒，气攻眼，久成内外瘴，痛楚，胬肉赤脉等，病十年者皆可疗。

黑豆（二两小者）　川乌头（一两去皮）　青橘皮（半两。去白，同乌头黑豆为末，以水一升，三合浸一宿，缓火煎成膏子）　甘菊花（一两）　牛膝　枸杞　川芎　荆芥穗　羌活　地龙（去土）　白蒺藜（去角）　当归　干薄荷（各半两）

上将前青皮为丸，如桐子大。每服二十丸，空心茶酒任下，蜜汤亦得。先君因失少女，感伤哭泣忽目瞑不见物，治之逾月复明。因盛怒呵一罪人，目复瞑。逾年得此，服不尽一剂，目复如故。

羌活　防风（酒浸一宿）　黄芪　木贼　附子（炮）　蝉壳　甘草　蛇蜕（一条青竹炙）　荆芥穗　甘菊花　白蒺藜（去角）　旋复花　石决明（泥裹烧通赤另研）

上等分，除附子、蛇蜕、决明，皆锉碎。新瓦上烙令燥，为散，每二钱，第二米泔煎熟调下。空心，日午夜卧各一服。予少感目疾，逾年人有以此方见遗，未暇为之。有中表兄许复常，苦目昏，后已都瘥。问其所以瘥之由，云服此药。遂合服，未尽一剂而瘥。自是与人，莫不验。

### 治诸风伤寒通关散
治诸中风伤寒。

旌德乌头（四两。破皮。旌德有芦头肌白者）　藁本　防风　当归　白芷　天南星　川芎　干姜　雄黄（细研）　桂（以上各半两。并生，勿近火）

上为末，煨葱酒下一字，或半钱。瘫痪加牛黄、麝香，小儿减半，薄荷酒下。

此散予目见医数人，今聊记其一二。曾在江南，见市门有卧者。问之，乃客贩。因病偏风，医之，遂至病困，为邸家所委。时伯氏为邑，使人舁到令舍，调药饮之，又与十服。数日伯氏出，市有一人，扶倚床而呼曰，昔日卧者，今能扶榻而行矣。药尽，愿少继之。伯氏又与十服，服讫能起。又一吏病疮，而挛，逾岁月卧矣。伯氏与散二钱匕，为八服。吏谬以为一服，服已，僵眩呕吐，几困将殆。数日疮挛悉除，大瘥。中风挛弛，治之须先去痰，去已，乃用续命汤辈汗之，未乃用此为宜。盖风病多挟热，若未发散，便投乌头辈，或不相当也。更消息治之，必验。

### 治风邪诸痫辰砂散
治风邪诸痫，狂言妄走，精神恍惚，思虑迷乱，乍歌乍哭，饮食失常，疾发仆地，吐沫戴目，魂魄不守，医禁无验。

辰砂（一两。须光明有墙壁者）　酸枣仁（微炒）　乳香（光莹者。各半两）

上量所患人饮酒几何，先令恣饮沉醉，但勿令至吐。静室中服药讫，便安置床枕令睡。以前药都为一服，温酒一盏调之，顿服令尽。如素饮酒少人，但随量取醉。病浅人一两日，深者三五日。睡不觉，令家人潜伺之，觉即神魂定矣。慎不可惊触使觉，及他物惊动。一为惊寤，更不可治。上枢正肃吴公，少时病心，服一剂，三日方寤，遂瘥。

### 治诸风上攻头痛方
地龙、谷精草为末，同乳香。火饼上燃，以纸筒笼烟。鼻闻之即瘥。


### 治筋脉抽掣疼痛侧子散
治筋脉抽掣，疼痛不止。

侧子（炮裂去皮脐）　赤箭　漏芦　芎藭　酸枣仁（微炒）　海桐皮（各一两）　桂心　五加皮　仙灵脾　牛膝　木香（各三五钱）　枳壳（麸皮炒，去瓠。半两）

上为末，每服一钱，温酒调下，不计时候。服此药，尤治目赤痛，屡用每验。盖攻治肝风，凡目赤皆主于风。予于四生散论之甚详，此方主疗，亦四生散之类也。


### 治肾脏风四生散
治肾脏风。治眼。治癣。

白附子（下注脚生疮用黑附子）　肾形沙苑蒺藜　羌活　黄芪　　上等分，皆生为末，每服二钱，盐酒调下，空腹。猪肾中煨服尤善。

予为河北察访使时，病赤目四十余日。黑睛旁黯赤成疮，昼夜痛楚，百疗不瘥。郎官邱革相见，问予病目如此，曾耳中痒否。若耳中痒，即是肾家风。有四生散疗肾风，每作二三服即瘥。闾里号为圣散子，予传其方，合服之。午时一服，临卧一服，目反大痛。至二鼓时，乃能眠。及觉，目赤稍散。不复痛矣。更进三四服，遂平安如常。是时孙和甫学士，帅镇阳，闻予说大喜曰：吾知所以自治目矣。向久病目，尝见吕吉甫参政云：顷目病，久不瘥，因服透水丹乃瘥。如其言，修合透水丹一剂试服，了二三十服，目遂愈。乃知透水丹亦疗肾风耳，此可记尔。

病目人更当记一事。予在河北病目时，曾治浴具。洛州守闾君绶见访云：目赤不可浴，将躯体中热并集头目，目必甚。又转运判官李长卿亦云然。予不信，卒浴。浴毕，目赤遂大作。行数程到巨鹿，陈彦升学士，以病目废于家，问其目病之因。云顷年病目赤，饮酒归过。同舍林亿邀同太学浴。彦升旧知赤目不可浴，坚拒之不得，僶俯一浴，浴已几失明。后治之十余年竟不瘥，此亦以为戒也。又予之门人徐某，构病癣，久不瘥，服四生散，数日都除。


### 治暑伤肌肤疮烂
多疮烂，或因搔成疮者。

林才中尝暑中卧病，肌肤多疮烂汁出。有一乳姥曰：此易瘥。取干壁土揉细末，敷之，随手即瘥。

### 治脾寒疟疾七枣散
川乌头大者一个，炮良久，移一处再炮。凡七处炮满，去皮脐，为细末，都作一服。用大枣七个，生姜十片，葱白七寸，水一碗，同煎至一盏。疾发前，先食枣，次温服，只一服瘥。元祐二年，两浙疟疾盛作。常州李使君，举家病疟甚久。万端医禁不效，常时至效，万服亦不止。过客传此方，一家服之，皆一服瘥。又长兴贾耘老传一方，与此方同。只乌头不炮，却用沸汤泡。以物盖之，候温更泡。满十四遍，去皮，切焙干，依上法作一服。耘老云：施此药三十年，治千余人，皆一服瘥。




## 卷第三
### 论圣散子
昔予览《千金方》三建散，云：于病无所不治。而孙思邈特为著论。以谓此方用药，节度不近人情，至于救急，其验特异。乃知神物用灵，不拘常制，至理开惑，智不能知。今予得圣散子，殆此类也。自古论伤寒为急，表里虚实，日数证候。应汗应下之类，差之毫厘，辄至不救。而用圣散子者，一切不问阴阳二感，或男子女人相易，状至危笃，速饮数剂。而汗出气通，饮食渐进，神宇完复，更不用诸药，连服取瘥。其余轻者，心额微汗，正尔无恙。药性小热，而阳毒发狂之类，入口便觉清凉。此药殆不以常理而诘也。若时疾流行，不问老少良贱，平旦辄煮一釜，各饮一盏，则时气不入。平居无事，空腹一服，则饮食快美，百疾不生。真济世卫家之宝也！其方不知所从出。而故人巢君谷，世宝之，以治此疾，百不失一。既得之，谪居黄州，连岁大疫，所全活者不可胜数。巢甚秘之此方，指松江水为誓盟，不得传人。予窃隘之，以传蕲水庞君安时。庞以医闻于世，又善著书，故以授之，且使巢君名与此方同不朽也。

### 圣散子启
圣散子主疾，功效非一。去年春，杭州民病，得此药，全活不可胜数。所用皆中下品药，略计每千钱即得千服，所济已及千人。由此积之，其利甚薄。凡人欲施惠，而力能自办者，犹有所止。若合众力，则人有善利，其行可久。今募信士，就楞严院修制。自立春后起，施至来年春夏之交。有入名者，径以施送本院。昔薄拘罗尊者，以诃黎勒施一病比邱，故获报身。常无众疾，施无多寡，随力助缘，疾病必相扶持，功德岂有限量。仁者恻隐，当崇善因。（吴郡陆广秀才，施此方并药，得之于智藏主禅月大师宝泽，乃乡僧也。其陆广见在京施方并药，在麦麰巷住出此方）

### 圣散子方
草豆蔻（去皮，面裹炮。十个）　木猪苓（去皮）　石菖蒲　高良姜　独活（去芦头）　附子（炮制去皮脐）　麻黄（去根）　厚朴（去皮姜汁炙）　藁本（去穰土炒）　芍药　枳壳（去穰麸炒）　柴胡　泽泻　白术　细辛　防风（去芦头）　藿香　半夏（姜汁制。各半两）　甘草（一两炙）　茯苓（半两）

上锉碎如麻豆大，每服五钱匕，水一钟半，煮取八分，去滓热服。余滓两服合为一服，重煎，空心服。

### 解伤寒小柴胡汤
柴胡（二两）　黄芩　人参　甘草（炙）　生姜（各三分）　半夏（汤洗一两半）　大枣（十二枚破）

上锉如麻豆大，以水三升，煮取一升半，去滓，再煎取九合，温服三合，日三服，此古法也。今可作粗散，每服三钱，枣三枚，姜五片，水一盏半，煎至八分，温服。气实疾势盛者，加至四五钱不妨，并去滓。此张仲景方。予以今秤量，改其分剂。孙兆更名黄龙汤。近岁此药大行，患伤寒，不问阴阳表里，皆令服之。此甚误也。此药，《伤寒论》虽主数十证，大要其间有五证最得当，服之必愈。一者身热，心中逆或呕吐者可服，伤寒此证最多，正当服小柴胡汤。若因渴饮水而呕者不可服，身体不温热者不可服。仍当识此；二者寒者，寒热往来者可服；三者发潮热可服；四者心烦胁下满，或渴或不渴，皆可服；五者伤寒已瘥后，更发热者可服。此五证，但有一证，更勿疑便可服，服之必瘥。若有三两证以上，更得当也。其余证候，须仔细详方论及脉候，相当方可用，不可一概轻用。世人但知小柴胡治伤寒，不问何证便服之。不徒无效，兼有所害，缘此药瘥寒故也。唯此五证，的不蹉跌，决效无疑。此伤寒中最要药也。家家有本，但恐用之不审详。今备论于此，使人了然易晓。本方更有加减法，虽不在此五证内，用之亦屡效。今亦载于此。若胸中烦而不呕，去半夏，加人参合前成一两，栝蒌根一两；若腹中痛者，去黄芩，加芍药三分，此一证最有验，常时腹痛亦疗；若胁下痞硬，去大枣，加牡蛎一两；若心下悸，小便不利，去黄芩，加茯苓一两；若不渴，外有微热者，去人参，加桂三分，温覆微汗愈；若咳，去人参大枣生姜，加五味子半两，干姜半两。元祐二年时行，无少长皆咳，服此皆愈。常时止壅痰实，只依本方，食后卧时服甚妙。赤白痢尤效，痢药中无如此妙。盖痢多因伏暑，此药极解暑毒。凡伤暑之人，审是暑暍，不问是何候状，连进数服即解。


### 治伤寒及一切风麻黄丸
（兼治破伤风及一切风）

治伤寒。解表止头痛。

麻黄（六两。去节，沸汤，炮去黄水，焙干）　乌头（水浸三日，频换水，去皮，日干，炮去脐）　天南星（别捣）　甘草（一两炙）　麝香（一分）　半夏（汤洗七遍）　石膏（泥裹，火烧通赤研。以上各四两）　白芷（三两）　龙脑（半两。只用樟木龙脑，但要发散，不用南番龙脑）

上为末。水煮天南星为丸，如小弹子大。每服一丸，葱茶或酒嚼下，薄荷茶亦得，连二三服。此本予家白龙丸，已编入《灵苑》。后又加麻黄作六两。寒水石、石膏为衣，治伤寒至佳，小小伤风服之立瘥。解表药中，此尤神速。


### 治暑暍逡巡闷绝
逡巡闷绝不救者。

道上热土　大蒜　　上略等多少，烂研，冷水和，去滓饮之，即瘥。此方，在徐州沛县城门上。板书揭之，不知何人所施也。


### 治瘴木香丸
鸡心槟榔　陈橘皮（去白各二两）　青木香　人参　厚朴　官桂（去无味者）　大附子　羌活　京三棱　独活　干姜（炮）　甘草（炙）　芎藭　川大黄（切微炒）　芍药（各五钱）　牵牛子（一斤。淘去浮者，揩拭干，热捣取末，四两余，滓不用）　肉豆蔻（六枚。去壳止泻方用）

上十五味为末，瓷器盛之，密封。临服，用牵牛末（二两），药末一两，同研令匀，蜜丸，如桐子大。心腹胀满，一切风劳冷气，脐下刺痛，口吐清水白沫，醋心，痃癖气块。男子肾脏风毒，攻刺四体。及阳毒脚气，目昏头痛，心间呕逆，及两胁坚满不消。卧时橘皮汤下三十丸，以利为度，此后每夜二十丸。女人血痢，下血，刺痛，积年血块。胃口逆，手足心烦热，不思饮食。姜汤下三十丸，取利，每夜更服二十丸。小儿五岁以上，疳气腹胀气喘，空心温汤下五七丸。小者减丸数服。凡胸腹饱闷不消，脾泄不止，临卧温酒下，取利。食毒，痈疽发背，山岚瘴气，才觉头痛，背膊拘紧，便宜服之。快利为度，尝服可以不染瘴疾。凡瘴疾，皆因脾胃实热所致。常以凉药解膈上壅热，并以此药通利弥善。此丸本治岚瘴，及温疟大效。李校理敦裕常为传，刻石于大庾岭，蒙效者不可胜数。子伯氏任闽中，常拥兵捕山寇。过漳浦，军人皆感疟。用此治之，应时患愈。予在江南，时值岁发疟。以此药济人，其效如神，皆以得快利为度。又记，凡久疟服药讫，乃灸气海百壮，又灸中脘三十壮，尤善。



### 治伤寒痞气枳壳汤
治伤寒痞气，胸满欲死。

桔梗　枳壳（炙，去穰。各一两）

上锉如米豆大，用水一升半，煎减半。去滓，分二服。伤寒下早，则气上膨胸，世俗即谓之结胸。多更用巴豆、粉霜、腻粉下之，下之十有八七死。此盖泻其下焦，下焦虚，则气愈上攻胸膈，多致不救。凡胸胀病，只可泻膈。若按之坚硬而痛，此是结胸。胸有水，须用大黄甘遂辈下之，陷胸丸之类是也。若按之不甚硬，亦不痛，此名痞气。上虚气热鼓胀，只可用黄芩、黄连、大黄之类化之。尝有人患胸胀已危困，作结胸、痞气皆不瘥。文大夫以此汤饮之，下黄水一升许，遂瘥。予得此法，用之如神。若是痞气，莫不应手而瘥。凡伤寒胸胀，勿问结胸、痞气，但先投此药。若不瘥，然后别下药。缘此汤但行气下膈耳，无他损。又西晋崔行功方，伤寒或下或不下，心中结满，胸胁痞塞，气急厥逆欲绝，心胸高起，手足不得近，二三日辄死。用泻心、大小陷胸汤皆不瘥。此当是下后虚，逆气已不理，而毒复上攻，气毒相搏，结于胸中，气毒相激，故致此病。疗之当用加减理中丸，先理其气，次疗诸疾。加减方：

人参　白术　甘草（炙各二两）　干姜（炮一两半）　枳实（十六片麸炒或炙）　茯苓（二两）

上为末，蜜丸，如弹大。一丸不效再服。予时用此，神速。下喉气即接续，复与之。不过五六弹丸，胸中豁然矣。用药之速，未尝见此。渴者更加栝蒌二两，下痢者加牡蛎二两。予以告领军韩康伯，右卫毛仲祖，光禄王道预，台郎顾君苗，著作殷仲堪。并悉用之，咸叹其应速。于时枳实乃为贵，缘此病由毒攻于内，多类少阴。泄利之后，理应痞结。虽已泄利，毒尚未除，毒与气争，凝结于胸。时或不利，而毒已入胃。胃中不通，毒必上冲。或气先不理，或上焦痰实，共相冲结，复成此患。大抵毒之与气，相干不宣，关津壅遏，途径不通。故泻心疗满而不疗气，虽复服之，其瘥莫由。疗毒理结，莫过理中丸。解毒通气，痞自消释。然干姜性热，故减其分，茯苓通津，栝蒌除渴，牡蛎止痢，谨审其宜，无不得矣。

家人黄珍者，得病如上。其弟扶就叔尚书乞药。余曰：可与理中丸。坐中数客皆疑不可。予自决与，于箱中取一弹丸与之。竺法大调余曰：此人不活，君微有缘矣。与时合暝许比至，三筹扶又来，便叩头自搏，四座愕然，谓其更剧。叔问：何如？扶答：向药一服便觉大佳，更复乞耳。予谓竺：向答曰上人不忧作缘。但恐夜更来乞，失人眠耳，果尔如何。余复与数弹丸，明日便愈，遂至今用之。护军司法刘元宝妾病，亦如此。叔复与之一服，如鸡子一丸便瘥。叔知故文武，遂多蒙救济，伤寒难疗，故详记焉。此行功自叙也。余以此丸，与枳壳汤兼服，理无不验。理中丸所用枳实，只是枳壳。古人只谓之枳实，后人方别出枳壳一条。

### 治胸痹切痛栀子汤
栀子（二两）　附子（炮一两）

上每服三钱，水一大盏，薤白三寸，同煎至五分，温服。泗州有人病岁余，百方不愈，服此二服顿愈。

### 五积方
（余家旧方《博济》亦载，小有不同）

苍术（二十两）　桔梗（十两）　陈皮（六两）　白芷（三两）　甘草（三两）　当归（二两）　川芎（一两半）　芍药　白茯苓　半夏（汤七洗。各一两）　麻黄（春夏二两，秋冬三两）　干姜（春夏一两半，秋冬二两）　肉桂（春夏三两，秋冬四两）　厚朴（二两姜汁炙）　枳壳（麸炒去瓤四两。以后三味，别捣，和）

上前十二味为粗末，分作六服。大锅内缓火炒令微赤，香熟。即不可过焦。取出，以净纸藉板床上，晾令冷。入后三物和之和气。每服三钱，加姜枣，煎至六分，去滓服。伤寒手足逆冷，虚汗不止，脉沉细，面青呕逆，加顺元散一钱，同煎热服。产妇陈疏难产，经三两日不生，胎死腹中，或产母气乏委顿，产道干涩，加顺元散。水七分，酒三分煎，进两服。气血内和即产，胎死者不日当下。其顺元散多量产母虚实。伤寒发热胁内寒者，加葱三寸，豉七粒同煎。相继两三服，当以汗解。

### 顺元散
乌头（二两）　附子（炮）　天南星（各一两炮）　木香（半两）

上予叔祖钱氏，时得此方，卖千民家，故吴中至今谓之沈氏五积散。大抵此散能温里外。但内外感寒，脉迟细沉伏，手足冷，毛发怐栗，伤寒里证之类，大啜三两杯。当手足温，或汗乃愈。今世名医，多用此散治气，极效。和一切气，通血络，无出此药。人病脾疟，用紫金丸逐下，乃服此散，数服多愈。

### 紫金丹
硫黄、针沙并三钱，铁粉五钱，腻粉十五钱。四味炒为末，粟米饭丸，如弹子大。乳香汤下一丸，气实服一丸半至二丸。

### 治气虚阳脱体冷葱熨法
治气虚阳脱，体冷无脉，气息欲绝，不省人。及伤寒阴厥，百药不效者。

葱以索缠，如盏许大。切去根及叶，惟存白。长二寸许，如大饼餤。先以火胁一面令通热，又勿令灼人。乃以热处搭病人脐，连脐下，其上以熨斗满贮火熨之。令葱饼中热气，郁入肌肉中。须预作三四饼，一饼坏不可熨，又易一饼。良久，病人当渐醒，手足温，有汗即瘥。更服四逆汤辈，温其体，万万无忧。予伯兄忽病伤寒，暝寂不知人八日，四体坚冷如石，药不可复入，用此遂瘥。集贤校理胡完夫，用此方拯人之危，不可胜数。

### 金液丹
（出《博济方》）

硫黄十两，精莹者。研碎入罐子，及八分为度，无大满。石龙芮两握，又云狗蹄草（一握），水鉴草两握。稻田中生，一茎四花，如田字，亦名水田草，独茎生。以黄土一掬，同捣为泥。只用益母草并泥捣亦得。　上固济药罐子，约厚半寸。置平地，以瓦片覆罐口，四面炭五斤拥定。以熟火一斤，自上燃之。候罐子九分赤，已缝有碧焰，急退火。以润灰三斗，覆至冷，剖罐取药。削去沉底滓浊，准前再煅。通五煅为足，药如熟鸡卵气。（急用可三煅止）取并罐，埋润地一夜。又以水煮半日，取药。柳木槌研细，滴水候扬之无滓，更研令干。每药一两，用蒸饼一两，汤释化，同捣丸之，暴干。金液丹旧方，主病甚多，大体治气羸。凡久疾虚困，久吐利不瘥，老人脏秘，伤寒脉微阴厥之类，皆气羸所致，服此多瘥。大人数十丸至百丸，小儿以意裁度多少，皆粥饮下。羸甚者化灌之。小儿久吐利垂困，药乳皆不入，委顿待尽者，并与数十丸。往往自死得生，少与即无益。予亲见小儿吐利极，已气绝，弃之在地，知其不救。试谩与服之，复活者数人。


## 卷第四
### 服茯苓说
茯苓自是仙家上药，但其中有赤筋脉。若不能去，服久不利人眼，或使人眼小。当削去皮，切为方寸块，银石器中清水煮。以酥软解散为度。入细布袋中，以冷水揉摆，如作葛粉状，澄取粉。而筋脉留布袋中，弃去不用。其粉以蜜和，如湿香状，蒸过食之尤佳。胡麻但取纯黑脂麻，九蒸九暴，入水烂研，滤取白汁。银石器中，熬如作杏酪，汤更入。去皮核烂研枣，内与茯苓粉一处，搜和食之，尤有奇效。


### 服茯苓赋
（并引）

予少而多病，夏则脾不胜食，秋则肺不胜寒。治肺则病脾，治脾则病肺。平居服药，殆不复能愈。年三十有二，官于宛邱。或怜而受之以道士服气法，行之期年，疾良愈。盖自是始有意养生之说。晚读《抱朴子》书，言服气与草木之药，皆不能致长生。古神仙真人皆服金丹，以为草木之性，埋之则腐，煮之则烂，烧之则焦，不能自生，而况能生人乎？予既汩没世俗，意金丹不可得也，则试求之草本之类。寒暑不能移，岁月不能败，惟松柏为然。古书言：松脂流入地下为茯苓，茯苓千岁，举则为琥珀。虽非金玉，而能自完也，亦久矣。于是求之名山，屑而治之，去其脉络，而取其精华。庶几可以固形养气，延年而却老者。因为之赋以道之。

春而荣，夏而茂。憔悴乎风霜之前，摧折乎冰雪之后。阅寒暑以同化，委粪壤而兼朽。兹固百草之微细，与众木之凡陋。虽或效骨骼于刀几，尽性命于杵臼，解急难于俄顷，破奇邪于邂逅，然皆受命浅狭。与时变迁，朝菌无日，蟪蛄无年。苟自救之不暇，矧他人之足延。乃欲撷根茎之微末，假臭味以登仙。是犹托疲牛于千里，驾鸣鸠以登天。则亦辛勤于涧谷之底，槁死于峰崖之巅。顾桑榆之窃叹，意神仙之不然者矣。若夫南涧之松，拔地千尺，皮厚犀兕，根坚铁石，须发不改，苍然独立。流膏脂于黄泉，乘阴阳而固结。像鸟兽之蹲伏，类龟蛇之闭蛰。外黝黑似鳞皴，中结白而纯密。上霍莽之不犯，下蝼蚁之莫贼。经历千岁，化为琥珀。受雨露以弥坚，与日月而终毕。故能安魂魄而定心志，却五味与谷粒。追赤松于上古，以百岁为一息。颜如处子，绿发方目，神止气定，浮游自得。然后乘天地之正，御六气之辨，以游夫无穷，又何求而何食！


### 治脏腑冷极木香散
治脏腑冷极，及久冷伤惫，口疮，下泄，谷米不化，饮食无味，肌肉瘦悴，心多嗔恚，妇人产后虚冷下泄，一切水泻冷痢。

木香　破故纸　高良姜　砂仁　厚朴（姜汁炙。各三分）　赤芍药　陈橘红　肉桂　白术（各半两）　胡椒　吴茱萸（汤洗，去黑水。各一分）　肉豆蔻（四枚）　槟榔（一个）

上为散，每服三钱。不经水猪肝四两许，去筋膜，批为薄片，重重掺药。置一鼎中，入浆水一碗，醋一茶脚许，盖覆。煮肝熟，入盐一钱，葱白三茎细切，生姜弹子许捶碎，同煮水欲尽。空心，为一服冷食之。初服微泻不妨，此是逐下冷气，少时自止。经年冷利滑泻，只是一服。渴即饮粥汤下。忌生冷油腻物。如不能食冷物，即添少浆水暖服。张简夫职方，尝久泻。忽有人召食，以疾辞不往。主人曰：吾有良药，一服可瘥。煮药而召之。简至，先服药，便就席。熟醉而归，竟不复泻。简夫得此方，与人服，莫不神应。嘉兴谢医得此方，恶其烦，只用浆水煮猪肝为丸，如梧桐子大。每服五十丸，粥饮下，其效亦同。若暴泻利，只是一服。唯热痢热泻不治。予家极宝此药，可大惊异，非余药可比。


### 治一切积滞化气硇砂煎丸
治一切积滞，化气消食。补益真气。产后逐败血，补虚损至善。

硇砂（一两。拣通明无石者，别研令如粉）　舶上茴香（一两略炒）　当归（一两。无灰酒浸一宿，去芦了，薄切片子焙）　金铃子（三两。洗过切破，四两无灰酒浸一宿，候软以刀子削下瓤，去皮核不用）　肉苁蓉（一两。无灰酒浸一宿，薄切作片子，干）　穿心巴戟（一两。无灰酒浸一宿，去心用）　天雄（一两。无灰酒煮，五七百沸候软刮去皮）　槟榔（一两）　木香　沉香　黑附子（各一两）　阿魏（半两。米醋磨成膏入诸药）

上细末。以无灰酒，煮白面糊丸，如梧桐子大。每服三十丸。空心，日午温酒下。此方家家有。予家妇尝病蓐中下痢，日久甚困笃，百方不瘥。士人李潜善医曰：蓐中下痢，与他痢不同。常痢可用苦涩药止之，蓐中痢生于血不足，投涩药则血愈不行，痢当更甚。为予作硇砂法。云此药果能治产后痢。先以桂小丸下之，次投硇砂丸。日九十丸，痢顿减半，次日遂愈。硇砂丸，产后虽无疾，亦宜服之，能养血去积滞。桂丸方，今附于后。


### 黑神丸
漆（六两。半生半用，重汤煮一半日令香）　神曲（四两）　茴香（四两）　木香　椒红　丁香（各半两）　槟榔（除椒外五物，皆半生半炒。四个）

上丸如弹丸大。取茴香末十二两，铺盖阴地，阴干。候外干，并茴香收器中，极干乃去茴香。肾余育肠，膀胱痃癖，七疝下坠，五膈血崩，产后诸血，漏下赤白，并丸分四服。死胎一丸，皆无灰酒下。难产，炒葵子四十九枚，捣碎酒煎下一丸。诸疾不过三服。元气十服，膈气癥癖五服，血瘕三丸当瘥。予族子妇，病腹中有大块如痞。每发，痛不可堪。时子妇已贵京下，善医者悉尝服其药，莫愈。陈应之曰：此血瘕也。投黑神丸，尽三丸，痞气消尽，终身不复作。


### 神保丸
（出《灵苑》）

木香（一分）　胡椒（一分）　巴豆（十枚。去皮心研）　干蝎（一枚）

上汤释蒸饼。丸麻子大，朱砂为衣。每服三丸。心膈痛，柿蒂汤下，或灯心同柿蒂汤下；腹痛，柿蒂煨姜汤下；血痛，炒姜醋小便下；小便不通，灯心汤下；血痢脏毒，楮叶汤下；肺气甚者，白矾、蚌粉各三分，黄丹一分，同研为散。煎桑白皮糯米饮，调下三丸。若小喘，止用桑皮糯米饮下；肾气胁下痛，茴香酒下；大便不通，蜜汤调槟榔末一钱同下；气噎，木香汤下；宿食不消，茶酒浆饮任下。予三十年前客金陵，医人王琪传此方。琪云：诸气，惟膀胱气胁下痛最难治，独此丸辄能去之。熙宁中，予病项筋痛。诸医皆以为风，治之数月不瘥，乃流入背膂，久之右注胁，挛痛甚苦。忆琪语，方向已编入《灵苑》，取读之，有此一验，乃合服之。一投而瘥，后再发，又一投而瘥。

### 治腹中切痛小建中汤
桂（削）　生姜（切。各三分）　甘草（炙半两）　大枣（十二枚擘）　白芍（一两半）　胶饴（二两。以上并细切）

上以水二升，煮取九合，去滓，内饴更上火微煮，令饴化。温服三合，日三服。尝有人患心腹病不可忍，累用良医治之皆不效，灸十余处亦不瘥。士人陈承善医，投一药遂定。问之，乃小建中汤也。此药偏治腹中虚寒，补血，尤主腹痛。常人见其药性温平，未必信之。古人补虚只用此体面药，不须附子硫黄。承用此药，治腹痛如神。然腹痛按之便痛，重按却不甚痛，此止是气痛。重按愈痛而坚者，当自有积也。气痛不可下，下之愈痛，此虚寒证也，此药尤相当。按《外台》，虚劳腹中痛，梦失精，四肢酸痛，手足烦热，咽干口燥，妇人少腹痛，宜服仲景《伤寒论》。阳脉涩，阴脉弦，法当腹中急痛，先与此不瘥，小柴胡汤主之。此二药皆主腹痛，予已于小柴胡汤叙之。若作散，即每服五钱匕，生姜五片，枣三个大者，饴一栗大。若疾势甚，须作汤剂，散服恐力不胜病。元丰中，丞相王郇公，病小腹痛不止。宣差太医，攻治备至皆不效。凡药之至热，如附子、硫黄、五夜乂丸之类，用之亦不瘥。驸马张都尉，令取妇人油头发烧为灰，细研筛过，温酒服二钱，即时痛止。（女用男发）

### 治胃气小腹切痛进食散
青皮　陈皮（去穰各一分）　草豆蔻（三个）　甘草（一分炙）　诃子（去核煨五个）　高良姜（薄切炒一分）　川乌头（一个炮去皮脐）　肉桂（一分去外皮）

上每服一钱，水一中盏，生姜二片，煎至七分，食空时服。此卢州李潜方。治脾胃虚冷，不思食，及久病人脾虚，全不食者。只一二服，便顿能食。潜名医也，予目见在真州，治贾使君女子，已五十余日，病脾多呕，都不进食，医绝无验。潜投此药一服，遂食蒸饼半枚，明日百味皆思。潜云此药进食极神速。予疑此药太热，潜云不然。用之三十年无不效者。

### 止逆定喘压气散
止逆定喘，治疏取多后，气乏控上膈者。

木香　人参　白茯苓　藿香　枳壳　陈橘皮　甘草（炙以上各等分）　附子（炮半）

上服一大钱，煎紫苏木瓜生姜汤，再入银盏，重汤煎五七沸，通口服。

### 消食化气诃子丸
诃子皮（二两洗炮）　木香　白豆蔻　槟榔　桂　人参　干姜　茯苓（以上各二两）　牵牛子（一两略炒）　甘草（粗大者炙一两）

上酒煮面糊为丸，梧桐子大，每服十五丸至二十丸。如有气疾发动，吃食过多，筑心满闷，烂嚼，茶酒任下。陆子履学士，知蔡州平兴县，值石普南迁，子履与治行甚勤，普极德之。未几普召还，过平兴见子履，叙南行之惠，曰：他物不足以为报，有一药方奉传。乃此方也。云普啖物极多，常致愤闷成疾，服此辄愈。予问子履求得之，家中常合。食饱胀满及气膨胸膈，只一服，如人手按下，极有验也。

### 治脾胃虚冷椒朴丸
治脾胃虚冷，岁久不思饮食。或发虚肿，或日渐羸瘦，四肢衰倦，吐利无节。应脾虚候状，皆可服食。

汉椒（去目）　厚朴（去粗皮锉）　茴香　青盐（淘去沙土取浮）

上各二两，以水二升，煮令干，焙燥，捣为末，面糊丸，梧桐子大，每服三四十丸。空心，米饮下及盐汤下。病深者日三服。予中表许君，病脾逾年，通身黄肿，不能起，全不嗜食。其甥为本道转运使，日遣良医治之，都不效。有傅主簿传此方，服十许日渐安。自尔常服，肌肤充硕，嗜饮，美食兼入，面色红润。年六十余，日行数十里，强力如少年。椒朴丸，《博济》及诸集中多载。有加附子者，有加姜辈，皆不快捷。此方得其精要，与病相当如神，慎勿增他药。药之中病处，人多不识。看不上面，自有奇功。多因增益他药，却致不验，此难可以意测也。

湖州处士刘某，其叔父病喘。手足皆肿，殆不能起。刘君梦有人谓之，曰：君叔父病脾病，横泻四肢，非他也。子有隐德，吾能愈子叔父之疾。手疏方以授之，曰无碍丸。且诫曰：慎勿服他药。刘君得方，以饵其叔父，三饵而疾间。君先迎医于钱塘，后数日医至曰，此肺逆，当治肺。药入口，疾复作。君论曰：神人预尝诫我。急谢医，后投无碍丸遂瘥。

### 治喘手足肿无碍丸
大腹（炙二两）　蓬莪术　三棱（皆湿纸裹煨熟一两）　木香（面裹煨熟五钱）　槟榔（生一分）

上为末，炒麦蘖捣粉为糊，丸如梧桐子大。服二三十丸，生姜汤下。

### 治脾胃虚弱并妇人脾血久冷桂香散
高良姜（锉炒香熟）　草豆蔻（去壳炒）　甘草　白术　砂仁　厚朴（去粗皮锉，以上各一两）　青橘皮（去穰炒黄）　诃子肉（各半两）　肉桂（一分）　生姜（一两切）　枣肉（一两切，二味同厚朴一处，用水一碗，煎，令干，同杵为团，焙干用）

上同为末，每服二钱，入盐少许，沸汤点。空心服，此药偏疗腹痛。天台吕使君，自来有腹痛。遇疾发，即闷绝，连日不瘥。有一道士点此散饮之，一服遂定。自后每发，即饮数服，痛如失去。予得之，累与人服，莫不神验。治冷泻尤妙。腹痛最难得药，此方只是温脾耳，特工止痛，理不可知。

### 治胃虚泄泻健脾散
治胃虚泄泻，老人脏泄尤效。

乌头（炮三分）　厚朴（姜炙）　甘草（炙）　干姜（炮各一分）

上服一钱，水三合，生姜二片，煎至二合。热服，并二服止。家尝贮此药，治脾泄极验。

### 治久患脾泄泻香姜散
（出《博济方》）

生姜（四两）　黄连（一两）

上锉碎如豆大，一处慢火炒。令姜干脆深赤色，去姜取黄连为细末，服一钱。空腹，腊茶清下，不过二服瘥。

### 治一切滞气引气丹
朱砂（碾）　安息香（研）　麝香（研各一分）　白芥子（三百六十粒炒）　大戟末（一钱匕）　没药（一钱研入）　牛黄（五分研入）　牵牛末（一钱匕）　五灵脂（一钱研入）　乳香（一钱研入）　班蝥（二十七个。去头翅足研入）　巴豆（二十七粒。去皮，研出油，不出油助使快）

上件都研令匀，用红米饭为丸，如麻子大。临时汤使下之。　太医院潘璟，带囊中常贮此药。仓卒疾，多用之。

### 治一切气痛沉麝丸
治一切气痛不可忍。（端午日午时合）

没药　辰砂　血蝎（各一两）　木香（半两）　麝香（一钱）　沉香（一两）

上各生用银瓷器，熬生甘草膏为丸，皂角子大。姜盐汤送下。血气，醋汤嚼下。松滋令万君，拟宝此药。妇人血痛不可忍者，只一丸。万君神秘之，每有人病，止肯与半丸，往往亦瘥。

### 治诸气礞石丸
硇砂（一两。米醋三升化）　巴豆霜（二两半。以上先煮）　青礞石（半两研）　三棱（醋浸一宿，煨一两，以上次煮）　大黄（一两半，分三分煨炒，又次煎）　木香　槟榔　肉豆蔻　猪牙皂角（去皮炒，一云炙）　肉桂　干姜（炮）　丁香　蓬莪术（各一两）　芫花（醋浸一宿，炒微有烟）　青橘皮　白豆蔻　墨（烧八分过。各半两）　胡椒（一分）　粉霜（研一分）　面（二两。酒半斤化，又次煎）

上硇砂醋合巴豆，煮两食久。投礞石、三棱，又投酒、面，又投大黄，相去皆半食久。乃入众药熬，丸如绿豆大。每服三五丸，酒饮杂下。凡症积饮食所伤，气凝谷食不化，皆能愈。

### 消食化气止泻疾褐丸
消食化气止泻，腹中诸冷。

乌头（炮去皮）　桂　香附子（微炒）　干姜（炮）　陈橘皮（微炒）

上先用川巴豆取肉，麻油内，慢火煎。自旦及午，候巴豆如皂子色，即止。净拭，冷水中浸两日。日再换水，又拭干，研如油极细。须研一日方可用。以铁匙刮出，薄摊新瓦上，如一重纸厚。候一复时，以铁匙刮下，再研极细。每巴豆霜一两，即诸药各五两，为细末，与巴豆同研千万匝。再用绢罗过，更研令匀。陈米一升半，为细末，水调成膏，直候微酸臭，即煮为硬糊。细研令无块硬处，乃与众药一处为丸，如绿豆大。每服五七丸，随汤使下。此只是食药，然食药方至多，无如此方者，能和脾胃，消气进食，止泻去积。凡食物壅隘，服之即消。应腹中不平，脾胃诸疾，服之莫不康泰。苏州有人卖一朱砂丸，食药，无所不治，其效如神。如此致巨富。服其药者，遍天下人无有得其真方者。后有亲人窃得，乃与此一同，但加朱砂为衣耳。人家宜常合，长少皆可服，的的可赖。

### 神圣香茸散
（出吴兢《五脏论》）

治胃气霍乱吐泻，转筋腹痛。

香薷穗（经霜者一两半）　新厚朴（取二两心）　川黄连（二两）　白扁豆（一两焙）

上先用姜汁四两，一处杵黄连、厚朴二味，令细，炒成黑色，入香薷、扁豆二味，都为末。每服五钱，水一盏，酒一盏，共煎至一盏。入瓷瓶内，蜡纸封，沉入井底，候极冷。一并服二服，濒死者亦生。京师卖此药，一服百钱。治胃气小腹切痛。

### 治腹中气块
大黄　荜茇（等分皆生）

上蜜丸，桐子大。麝香水下二三十丸，空心，日三服。贵州守李承议，得岚瘴。夫妇儿女数人，相继而死。有二子归岭北，皆病腹中有块如瓜，瘦苦欲死。陈应之，与此方。服及三十服，气块皆消。应之云：此寒热相杂所致，当以寒热二物攻之。

### 暴下方
欧阳文忠公，常得暴下，国医不能愈。夫人云：市人有此药，三文一贴，甚效。公曰：吾辈脏腑，与市人不同，不可服。夫人使以国医药杂进之，一服而愈。公召卖者厚遗之，求其方，久之乃肯传。但用车前子一味为末，米饮下二钱匕。云此药，利水道而不动气，水道利则清浊分，谷脏自止矣。


### 治泻痢方
肉豆蔻刳作瓮子，入通明乳香少许，复以末塞之。不尽即用面和少许，裹豆蔻煨熟，焦黄为度，三物皆研末，仍以茶末对烹之。

### 茶方
宪宗赐马总治，泻痢腹痛方。

以生姜和皮，切碎如粟米。用一大盏，并草茶，相对煎服。元祐二年，文忠公得此疾，百药不效，予传此方而愈。

### 养血去积滞桂丸方
硇砂（研）　肉桂　甘遂　丁香　木香　芫花（醋炒焦）　巴豆（去心皮，不去油）

上各等分捣。治面糊为丸，小绿豆大。每服二丸三丸，温水下，加减更量虚实。潜名医也，云此丸取积最胜，不以久近皆能化。



## 卷第五
### 与翟东玉求地黄
马，火也。故将火而梦马。火就燥，燥而不已则穷，故膏油所以为无穷也。药之膏油者莫如地黄。啖老马，复为驹。乐天诗云：与君啖老马，可使照地光。今人不复能知此法。吾晚学道，血气衰耗，如老马矣。欲多食生地黄，而不可常致。忽见人言，循州兴宁令欧阳叔向，于县圃中多种此药。意欲作书千之而未敢。君与叔向故人，可为致此意否。此药以二八月采者良，如许，以此时寄惠为幸，欲烹以为煎也。

### 治肺痿客忤苏合香丸
治肺痿客忤，鬼气传尸，伏连殗殜等疾。卒得心痛，霍乱吐痢，时气。诸疟瘀血，月闭痃癖，丁肿惊痫，邪气狐媚，瘴疠万疾。

苏合香　白术　朱砂　沉香　诃子肉　丁香　木香　香附子　白檀香　乌犀屑　乳香　荜茇　安息香（各一两）　麝香　龙脑（各半两）

上为末，炼蜜丸，如鸡头实大。每服一丸，温酒嚼下，人参汤亦得。此方人家皆有，恐未知其神验耳。本出《广济方》，谓之白术丸，后人编入《外台》。《千金方》云：真宗朝，尝出苏合香酒赐近臣，又赐苏合香丸，自此方盛行于世。此药大能安气血，却外邪。凡疾自内作，不晓其名者，服此往往得效。唯治气疰气厥，气逆不和，吐利，荣卫阻塞，尤有神功。予所亲见者，尝有淮南监司官谢执方，因呕血甚久，遂奄奄而绝。羸败已久，手足都冷，鼻息皆绝，计无所出。唯研苏合香丸灌之，尽半两遂苏。又予所乘船，有一船工之子病伤寒，日久而死，但心窝尚暖，不忍不与药，弃已不救。试与苏合香丸，灌之四丸乃醒，遂瘥。予友人为两浙提点刑狱，尝病大泻。目视天地皆转，神思不理，诸药不效。服药至两丸许，顿觉轻爽，腹泻亦止。予目睹救人于将绝者，不可胜记。人家不可无此药以备急难。瘟疫时，尤宜服之，辟疫尤验。仓卒求人参不得，只白汤亦佳，勿用酒。古方虽云用酒下，酒多不效，切宜记之。东阳刘使君，少时尝病瘵，日渐羸削，至于骨立，肌热盗汗，劳状皆具。人有劝服此药，凡服八九两，所苦都瘥。一方有牛黄半两，古方本无，乃后人加之。

### 诸劳明月丹
兔屎（四十九枚）　硇砂（如兔屎相类大者。四十九枚）

上用生蜜丸，以生甘草半两，碎浸一夜，取汁，五更初下七丸，勿令病人知。劳药下后频看，若有虫，急打杀，以桑火油煎使焦，弃恶水中。三日不下，更服。须月三日以后，望前服之。忌见丧服、色衣、妇人、猫犬之类。后服治劳补气药，取瘥。威愍孙元规，藏此方，数能活人。江阴万融病劳，四体如焚，垂困。一夜梦神，腹拥一月大如盘，明烂不可正视，逼人心骨皆寒，已而悸寤。俄有人扣关，乃威愍使人遗之药，服之遂瘥。问其名，则明月丹也。始悟向之所梦。大抵此药最治热劳，又云伤寒烦躁骨热皆治疗。

### 治久嗽劳嗽火角法
治久嗽，冷痰咳嗽，及多年劳嗽，服药无效者。

雄黄（通明不夹石者。一两）　雌黄（不夹石者。半两。二味同研极细末）　蜡（二两）

上先熔蜡令汁，下药末，搅匀候凝，刮下。用纸三五叚，每叚，阔五寸长一尺。蜡熔药，涂其一面令厚，以竹箭卷成筒子，令有药在里。干令相着，乃拔去箭。临卧，熨斗内盛火，燃筒子一头，令有烟。乃就筒子长引气，吸取烟，陈米饮送下，及吸，每三吸为一节。当大咳，咯出冷涎，即以衣覆卧，良久汗出。若病三五年者，二三节即瘥。十年以上，嗽甚，咳声不绝，胸中常有冷痰，服药寒温补泻保无效者，日一为之，不过五七日良愈。先君户部，病痰嗽，胸中常如冰雪。三年而伯父继感嗽，又六年羸瘵殆困，百方治之皆莫愈。用此二三为之，皆瘥。

### 治积年肺气九宝散
大腹并皮　肉桂　甘草（炙）　干紫苏　杏仁（去皮尖）　桑根白皮（各一两）　麻黄（去根）　陈皮（炒）　干薄荷（各三两）

上捣为粗末，每服十钱匕，用水一大盏，童便半盏，乌梅二个，姜钱五片，同煎至一中盏，滤去滓，食后临卧服。两浙张大夫，病喘二十年。每至秋冬辄剧，不可坐卧，百方不瘥。后得临平僧法本方，服之遂瘥。法本凡病喘三十年，服此药半年，乃绝根本，永不复发。凡服此药，须久乃效。


### 治脚气流注头昏何首乌散
治脚气流疰，头目昏重，肢节痛，手足冷，重热拘挛，浮肿麻痹，目生黑花。（出《灵苑》）

何首乌（水浸一日，切，厚半寸，黑豆水拌匀，令湿。何首乌重重相间，蒸豆烂，去豆阴干）　　仙灵脾叶　牛膝（以上各酒浸一宿）　乌头（水浸七日，入盐二两半，炒黄色。各半斤）

上每服二钱，酒下或粥饮调下，日三服，空心食前，久患者半月效。先君同官王绰礼部，有女子病足，挛痛二岁，得此半月愈。予老姨，亦病手足骨髓中，痛不能堪，久治不瘥，亦得此愈。


### 治消渴方
眉山有杨颖臣者，长七尺，健饮啖，倜傥人也。忽得消渴疾，日饮水数斗，食倍常，而数溺。消渴药服之逾年，疾日甚。自度必死，治棺衾，嘱其子于人。蜀有良医张元隐之子，不记其名，为诊脉。笑曰：君几误死矣！取麝香当门子，以酒濡之，作十许丸。取枳枸子为汤饮之，遂愈。问其故，张生言：消渴消中，皆脾衰而肾惫。土不能胜水，肾液不上溯，乃成此疾。今诊颖臣脾脉极热，而肾不衰。当由果实酒过度，虚热在脾，故饮食兼入而多饮水。水多，不得不多溺也，非消渴也。麝香能败酒，瓜果近辄不植，而枳枸子亦能胜酒。屋外有此木，屋中酿酒不熟，以其木为屋，其下亦不可酿酒。故以此二物为药，以去酒果之毒也。宋玉云枳枸束巢，枳音俱，里切，枸音矩，以其实如鸟乳，故能束巢。今俗讹谓之鸡矩子，亦谓之癞汉指头，盖取其似也。嚼之如乳，小儿喜食之。


### 《经效》阿胶丸
治嗽，并嗽血唾血。

阿胶（锉碎微炒）　卷柏（去尘土）　干山药　生干地黄（熟者不用）　鸡苏　大蓟（独根者最佳。日影干）　五味子（以上各一两净）　柏子仁（别研）　茯苓　人参　百部　远志（去心）　麦门冬　防风（以上各半两净）

上十四味，并择好药材，依方修制。捣罗为末，炼蜜丸如弹子大。不拘时候，浓煎小麦，并麦门冬汤下半丸。加至一丸，若觉气虚，空心不用服。


### 灸咳逆法
予族中有病霍乱吐痢，垂困。忽发咳逆，半日之间，遂至危殆。有一客云，有灸咳逆法。凡伤寒，及久疾得咳逆，皆为恶候，投药皆不效者，灸之必愈。予遂令灸之，火至肌，咳逆已定。元丰间，予为鄜延经略使。有幕官张平序，病伤寒，已困。一日官属会饮，通判延州陈平裕忽言，张平序已属纩。求往见之，予问：何遽至此？云：咳逆甚，气已不属。予忽记灸法，试令灸之。未食顷，中裕复来。喜笑曰：一灸遂瘥。其法：乳下一指许，正与乳相直，骨间陷中，妇人即屈乳头度之。乳头齐处是穴。艾炷如小豆许，灸三壮。男灸左，女灸右，只一处，火到肌即瘥，若不瘥则多不救矣。


### 止咳逆羌活散
（出《灵苑》）

羌活　附子（炮）　茴香（微炒。各半两）　木香　干姜（炮各枣许）

上每服二钱，水一盏，盐一捻，煎一二十沸。带热服，一服止。


### 治肺喘
蒲颓叶，微似海棠叶，尤柔厚，背白似熟羊皮。经冬不凋，花正如丁香，蒂极细，如丝，倒悬之，风吹则摇摇然。冬末生花，至春乃敷。实一如山茱萸，味酸可啖，与麦齐熟。其木甚大。吴人名半舍，江南名棠，京师名曰纸钱棠球，襄汉名黄婆奶。　上一物为末，每服二钱，水煎，或温水调下，发时服。有人患喘三十年者，服之皆愈。疾甚者，服后胸上生小瘾疹痒者，其疾即瘥。一方用人参等分服。

### 镇心安神朱砂膏
镇志安神解热，及损嗽血等疾。

朱砂（一两别研细）　金末（一分用箔子研）　牛黄　麝香　生脑子　硼砂（各半两）　生犀　玳瑁　真珠末（各一两。蚌末不可用）　琥珀（别研）　羚羊角（各半两）　苏合香（用油和药亦可）　铁液粉（各一分）　安息香（半两。酒蒸，去沙石，别研入药）　人参（一两）　远志（去心）　茯苓（各半两）　甘草（一两。微炙。参以下四味同捣）

上都为细末，拌和，炼蜜，破苏合油，剂诸药为小锭子。更以金箔裹，瓷器内密封。每用一皂子大，食后含化。卫尉业丞得效。并阿胶丸相杂服，此治血安神，更胜至宝丹。


### 镇心空膈去八邪气及治妇人血攻蕊珠丹
镇心空膈，去八邪气，及妇人血攻寒热等疾，但惊忧成疾皆主之。

辰砂（一两一分。凤尾草一握，水研汁。煮砂一分，更水洗干研）　桃仁（四十九枚生）　附子（一分半。纸裹煨）　安息香（一分。蜜一分。酒少许。煮煎成膏）　麝香（二钱）　阿魏（薄切，微焙）　木香（各半两）　牛黄（一分）　　丸如豆大，五丸至十丸。妇人桃心醋汤下，丈夫桃心盐汤下。简侍郎之妻，因悲忧，病腹中有两块如拳。每相冲击则闷绝，坚不可破。岁余服此药，两块皆失所在。

### 至宝丹
出《灵苑》。本池州医郑感，庆历中，为予处此方，以屡效，遂编入《灵苑》。

生乌犀　生玳瑁　琥珀　朱砂　雄黄（各一两）　牛黄（一分）　龙脑（一分）　麝香（一分）　安息香（一两半。酒浸，重汤煮，令化。滤去滓，约取一两净）　金箔（各五十片）

上丸如皂角子大，人参汤下一丸，小儿量减。旧说主疾甚多，大体专疗心热血凝，心胆虚弱，喜惊多涎，眠中惊魇，小儿惊热，女子忧劳，血滞血厥，产后心虚怔忪尤效。血病，生姜、小便化下。

### 治血气心腹痛四神散
（出《灵苑》）

当归　芍药　川芎（各一两）　干姜（半两炮）

上每服二钱，暖酒调下。予每作以疗妇人气痛，常以一服瘥。

### 治急下涎半夏汤
齐州半夏（七枚。炮裂四破之）　皂角（去皮炙。寸半）　甘草（一寸）　生姜（两指大）

上同以水一碗，煮去半，顿服。沈兴宗待制，常病痰喘，不能卧，人扶而坐数日矣。客有见之者曰：我曾如此，得药一服瘥。以千缗酬之，谓之千缗汤。可试为之。兴宗得汤一啜而愈。

### 治痰壅胸膈胀痛白雪丸
治痰壅胸膈，嘈逆，及头目昏眩困倦，头目胀痛。

天南星（炮）　乌头（炮去皮）　白附子（生）　半夏（洗各一两）　滑石（研）　石膏　龙脑　麝香（研各一分）

上稀面糊为丸，极稀为妙，如绿豆大。每服三十丸，姜腊茶或薄荷茶下。予每遇头目昏困，精神懵冒，胸中痰逆，愦愦如中酒，则服此药。良久间，如搴一重裘，豁然清爽，顿觉夷畅。食后服为佳。

### 解暴热化痰龙胆丸
解暴热，化痰凉膈，清头目。

草龙胆　白矾（煅四两）　天南星　半夏（各二两半。水浸，切作片用，浆水雪水各半，同煮三五沸，焙干）

上为末，面糊为丸，梧桐子大。每服三十丸，腊茶清下。食后临卧服。面糊须极稀，如浓浆可也。应痰壅膈热，头目昏重，服之顿清。岭南瘴毒，才觉意思昏闷，速服便解。咽喉肿痛，口舌生疮，凡上壅热涎诸证，悉可服。小儿尤良。

## 卷第六
### 问养生
余问养生于吴子。得二言焉：曰和，曰安。何谓和？曰：子不见天地之为寒暑乎？寒暑之极，至为折胶流金，而物不以为病，其变者微也。寒暑之变，昼与日俱逝，夜与月并驰。俯仰之间屡变，而人不知者。微之至，和之极也。使此二极者相寻而狎至，则人之死久矣。何谓安？曰：吾尝自牢山，浮海达于淮。遇大风焉，舟中之人，如附于桔槔，而与之上下，如蹈车轮而行，反逆眩乱不可止。而吾饮食起居如他日，吾非有异术也。惟莫与之争，而听其所为。顾凡病我者举非物也。食中有蛆，人之见者必呕也。其不见而食者，未尝呕也。请察其所从生，论八珍者必咽，言粪秽者必唾。二者未尝与我接也，唾与咽何从生哉？果生于我乎，知其生于我也，则虽与之接而不变，安之至也。安则物之感我者轻，和则我之应物者顺。外轻内顺，而生理备矣。吴子古之静者也，其观于物也审矣，是以私识其言，而时省观焉！

### 论修养寄子由
任性逍遥，随缘放旷。但尽凡心，别无胜解。以我观之，凡心尽处，胜解卓然。但此胜解，不属有无，不通言话，故祖师教人到此便住。如眼翳尽，眼自有明。医师只有除翳药，何曾有求明药。明若可求，即还是翳，固不可翳中求明，即不可言翳外无明。夫世之昧者，便将颓然无知，认作佛地。若此是佛，猫儿狗儿得饱熟睡，腹摇鼻息，与土木同，当恁麽时，可谓无一毫思念，岂谓猫儿狗儿已入佛地？故凡学者，当观妄除爱，自粗及细，念念不忘，会作一日，得无所除。弟所教我者，是如此否？因见二偈警策，孔君不觉耸然，更以问之。书至此，墙外有悍妇与夫相殴骂，声飞灰火，如猪嘶狗嗥。因念他一点圆明，正在猪嘶狗嗥里面，譬若江河鉴物之性，长在飞砂走石之中。寻常静中推求，常患不见，今日闹里捉得些子如何。元丰六年。

### 养生说
已饥先食，未饱先止。散步逍遥，务令腹空。每腹空时，即便入定。不拘昼夜，坐卧自便。惟在摄身，使如木偶。常自念言，我今此身，若少动摇，如毛发许，便堕地狱。如商君法，如孙武令。事在必行，有死无犯。又用佛语，及老君语，视鼻端，自数出入息，绵绵若存，用之不勤。数至数百，此心寂然，此身兀然。与虚空等，不烦禁制，自然不动。数至数千，或不能数。则有一法，其名曰随，与息俱出，复与俱入，随之不已。一息自住，不出不入。或觉此息，从毛窍中，八万四千，云蒸雾散。无始已来，诸病自除，诸障自灭，自然明悟。譬如盲人，忽然有眼，此时何用，求人指路。是故老人，言尽如此。


### 续养生论
郑子产曰：火烈者，人望而畏之；水弱者，人狎而玩之。翼奉论六情十二律，其论水火也，曰：北方之情好也，好行贪狠。南方之情恶也，恶行廉正。廉正故为君子，贪狠故为小人。予参二人之学，而为之说曰：火烈而水弱。烈生正，弱生邪。火为心，水为肾。故五脏之性，心正而肾邪。肾无不邪者，虽上智之肾亦邪。然上智常不淫者，心之官正，而肾听命也。心无不正者，虽下愚之心亦正。然下愚常淫者，心不官，而肾为政也。知此，则知铅汞龙虎之说矣。何谓铅？凡气之谓铅，或趋或蹶，或呼或吸，或执或击。凡动物者皆铅。肺实出纳之。肺为金，为白虎，故曰铅，又曰虎。何为汞？凡水皆为汞，唾涕、脓血，精汗、便利，凡湿者皆汞也。肝实宿藏之。肝为木，为青龙，故曰汞，又曰龙。古之真人论内丹曰：五行颠倒术，龙从火内出。五行不顺行，虎向水中生。世未有知其说者也。方五行之顺行也，则龙出于水，虎出于火，皆死之道也。心不官而肾为政，声色外诱，淫邪内发，壬癸之英，下流为人，或为腐坏。是汞龙之出于水也。喜怒哀乐皆出于心者也。喜则撄挐随之，怒则殴击随之。哀则擗踊随之，乐则抃舞随之。心动于内，而气应于外，是铅虎之出于火者也。汞龙之出于水，铅虎之出于火。有能出于火，有能出于水，而复返者乎？故曰皆死之道也。真人教之以逆行，龙从火出，虎从水生也。其说若何？孔子曰：思无邪。凡有思皆邪也，而无思则土木也。孰能使有思而非邪，无思而非土木乎？盖必有无思之思焉。夫无思之思，端正庄栗，如临君师，未尝一念放逸。然卒无所思，如龟毛兔角。非作故无，本性无故，是谓之戒。戒生定，定则出入息自住。出入息住，则心火不复炎。在易为离，离丽也，必有所丽。未尝独立，而汞其妃也。既不炎上，则从其妃矣。水火合，则壬癸之英，上流于脑，而溢于元英。若鼻液而不咸，非肾出故也，此汞龙之自火出者也。长生之药，内丹之萌，无过此者矣。阴阳之始交，天一为水。凡人之始造形皆水也，故五行一曰水。从暖气而后生，故二曰火。生而后有骨，故三曰木。骨生而日坚，凡物之坚壮者，皆金气也，故四曰金。骨坚而后生肉焉，土为肉，故五曰土。人之在母也，母呼亦呼，母吸亦吸。口鼻皆闭，而以脐达，故脐者生之根也。汞龙之出于火，流于脑，溢于元英，必归于根。心火不炎上，必从其妃，是火常在根也。故壬癸之英，得火而日坚，达于四肢，浃于肌肤而日壮。究其极，则金刚之体也。此铅虎之自水出者也，龙虎生而内丹成矣。故曰顺行则为人，逆行则为道，道则末也，亦可为长生不死之术矣。


### 书养生论后
东坡居士，桑榆之末景，忧患之余生，而后学道。虽为达者所笑，然犹贤乎已也。以《嵇叔夜养生论》，颇中予病，故手写数本，其一以赠罗浮郑师。


### 养生偈
闲邪存诚，炼气养精。一存一明，一炼一清。清明乃极，丹元乃生，坎离乃交，梨枣乃成。中夜危坐，服此四药。一药一至，则极则处。几费千息，闲之廓然，存之卓然，养之郁然，炼之赫然。守之以一，成之以久。功在一日，何迟之有？（《易》曰：闲邪存其诚。详味此字，知邪中有诚，无非邪者，闲亦邪也。至于无所闲，乃见其诚者幻灭，灭故非幻不灭）


### 养生说
吴子野云：芡实盖温平耳，本不能大益人，然俗谓水硫黄，何也？人之食芡也，必枚啮而细嚼之，未有多嘬而亟咽者也。舌颊唇齿，终日嗫嚅。而芡无五味，腴而不腻，是以致玉池之水。故食芡者，能使人华液流通，转相摄注，积其力，虽过乳石可也。以此知人，能澹食而徐饱者，当有大益。吾在黄冈中，见牧羊者，必驱之瘠土，云：草短而有味，羊得细嚼，则肥而无疾。羊犹尔，况人乎？（食芡法）

养生之方，以胎息为本。此固不刊之语，更无可议。但以气若不闭，任其出入，则渺绵滉漭，无卓然近效。待其兀然自住，恐终无此期。若闭而留之，不过三十五息，奔突而出，虽有微暖养下丹田，此一溉于汤，决非度世之术。近日深思，似有所得。盖因看孙真人《养生门》中《调气》第五篇，反覆寻究，恐是如此。其略曰：和神气之道，当得密室，闭户，安床暖席。枕高二寸半，正身僵卧，瞑目闭气于胸膈间，以鸿毛着鼻，止而不动。经三百息，耳无所闻，目无所见，心无所思。则寒暑不能侵，蜂虿不能毒，寿三百六十岁。此邻于真人也。此一段要诀。弟且静心细意，字字研究。看既云闭气于胸膈，恐是不闭鼻中气。只以意坚守此气于胸膈中，令出入息，似动不动，氤氲缥缈。如香炉盖上烟，汤瓶嘴中气，自在出入。无呼吸之者，则鸿毛可以不动。若心不起念，虽过三百息可也。仍须一切依此本诀，卧而为之。仍须直以鸿毛粘着鼻端，以意守气于胸中，遇欲吸时，不免微吸。及其呼时，虽不得呼，但任其氤氲缥缈，微微自出。尽气乎则又微吸，如此出入元不断，而鸿毛自不动，动亦极微，觉其微动，则又加意制勒之，以不动为度。虽云制勒，然终不闭。至数百息，出者少，不出者多，则内守充盛，血脉通流，上下相灌输，而生理备矣。兄悟此元意，甚以为奇。恐是夜夜烧香，神启其心，自悟自证。适值痔疾及热甚，未能力行，亦时时小试，觉其理不谬。更候疾平天凉，稍稍置力，续见效，当报弟，不可谓出意杜撰而轻之也。（胎息法）

《抱朴子》云：古人藏丹砂井中，而饮者犹获上寿。今但悬望大丹，丹既不可望。又学烧，而药物火候，皆未必真。纵使烧成，又畏火毒而未能服。何不趁此，且服生丹砂，意谓过百日者，力亦不慢。草药是覆盆子，亦神仙所饵。百日熬炼，草石之气，亦相乳入。每日五更，以井花水服三丸。服罢，以意送至下丹田，心火温养久之，意谓必有丝毫留者。积三百余服，恐必有刀圭留丹田。致一之道，初若眇昧，久乃有不可量者。况老夫别无见解，直欲以拙守而致神仙。此大可笑，亦可取也。（藏丹砂法）

吾虽了了见此理，而资躁褊，害之者众，恐未便成。子由端静淳淑，使少加意。当先我得道，尔必却度我。故书此纸，为异日信，非虚语也。绍圣二年。

### 上张安道养生诀
某近年颇留意养生，读书延问方士多矣。其法百数，择其简而易行者，间或行之，辍有其验。今此闲放，益究其妙，乃知神仙长生，非虚语尔。其效初不甚觉，但积累百余日，功用不可量。比之服药，其效百倍。久欲献之左右，其妙处，非言语文字所能形容，然亦可道其大略。若信而行之，必有大益，其诀具下。

每日以子时后（三更三四点至五更以来皆可），披衣坐（只床上拥被坐亦得），面东或南，盘足坐，扣齿三十六通，握固，（以两拇指掐第二指手纹，或以四指都握拇指，两手拄腰腹间）闭息，（闭息最是道家要妙，先须闭目静虑，扫灭妄想，使心源湛然，诸念不起，自觉出入息调匀微细，即闭口并鼻不令气出也）内视五脏，肺白、肝青、脾黄、心赤、肾黑，（当便求五脏图，烟罗子之类，常挂壁上，便中心熟议五脏六腑之形状）次想心为炎火，光明洞彻，入下丹田中（丹田在脐下）。待腹满气极，则徐出气（不得令耳闻声）。候出息匀调，即以舌搅唇齿内外，漱炼津液（若有鼻涕，亦须潄炼，不嫌其咸，漱炼良久，自然甘美，此是真气），未得咽下。复作前法，闭息内观，纳心丹田，调息漱津，皆依前法。如此者三，津液满口，即低头咽下。以气送下丹田中，须用意精猛，令津与气谷谷然有声，径入丹田。又依前法为之，凡九闭息，三咽津而止。然后以左右手熟摩两脚心（此涌泉穴，上彻顶门，气诀之妙），及脐下腰脊间，皆令热彻（徐徐摩之，微汗出不妨，不可喘）。次以两手，摩熨眼、面、耳、项，皆令极热。仍按捏鼻梁左右，五七下，梳头百余梳，散发卧，热寝至明。上其法至简易，惟在常久不废，即有深功。且试行二十日，精神自已不同。觉脐下实热，腰脚轻快，面目有光，久久不已，去仙不远。当常习闭息，使渐能持久。以脉候之，五至为一息。某近来闭得渐久，每一闭，百二十至而开，盖已闭得二十余息也。又不可强闭多时，使气错乱奔突而出，反为害也。慎之！慎之！又须常节晚食，令腹中宽虚，气得回转。昼日无事，亦时时闭目内观，漱炼津液咽之。摩熨耳目，以助真气。但清静专一，即易见功矣。神仙至术，有不可学者三：一急躁，二阴险，三贪欲。公雅量清德，无此三疾，窃谓可学。故献其区区，若笃信力行。他日相见，复陈其妙者。方书口诀，多奇词隐语，卒不见下手门路。今直指精要，可谓至言不烦，长生之根本也。幸深加宝秘，勿使浅妄者窥见，以泄至道。为祝。

### 神倦补益
王倪丹砂，无所不主。尤补心，益心血，愈痰疾，壮筋骨，久服不死。王倪者，丞相遵十二代孙。文明九年，为沧州无棣令。有桑门善相人，知死期，无不验，见倪曰：公死明年正月乙卯。倪以为妄，囚之。又使验邑人之言死者，数辈皆信。倪乃出桑门，礼谢之。日为死计，忽有人，不言姓名，谓倪曰：知公忧死，我有药，可以不死。公能从我授乎？倪再拜称幸，乃出炼丹砂法饵之。过明年正月，乃复召桑门视之。桑门骇曰：公必遇神药，面有异色，且不死。开元元年，倪妻之弟，亦遇异人授以杏丹法。曰：吾闻王倪能炼丹砂，愿以此易之。以杏丹赐其子弁。而倪与授杏丹者，后皆仙去。刺史李休光表闻，赐其第为道观。开元十二年，上东封泰山，拜弁左散骑常侍，隐遁不知所终，此旧传也。

光明辰砂（二十八两）　甘草（二大两）　远志（二大两去心秤）　槟榔（二大两）　诃黎勒皮（二大两）　紫桂肉（八大两。桂一半留，蒸丹砂时拍碎用，覆藉）

上甘草等四味，锉碎，以二大斗釜。用细布囊，盛丹砂，悬于釜中，着水和药，炭火煮之。第一日兼夜用阴火，水纹动；第二日兼夜用阳火，鱼眼沸；第三日兼夜用木火，动花洣沸；第四日兼夜用火火，汩汩沸；第五日兼夜用土火，微微沸；第六日兼夜用金火，沸乍缓乍急；第七日兼夜用水火，缓调调沸。先期泥二釜，常暖水，用添煮药，釜水涸即添暖水，常令不减二斗。七日满，即出丹砂，于银合中蒸。其合中先布桂肉一两，拍碎，即匀布丹砂。又以余桂一两覆之，即下合，置甑中。先布糯米厚三寸，乃置合。又以糯米拥盖上，亦令上米厚三寸许。桑薪火蒸之，每五日换米换桂，其甑蔽，可用莞竹子为之。不尔，蒸久甑堕下釜中也。甑下侧开一小孔子，常暖水，用小竹子注添釜中，勿令水减。第一五日用春火，如常炊饭兼夜；第二五日兼夜用夏火，猛于炊饭；第三五日兼夜用秋火，似炊饭，乍缓乍急；四五日兼夜用冬火，火缓于炊饭。依五行相生，用文武火助之。药成，即出丹砂。以玉磓力士钵中研之，当不碜，如粉如面，可服之。以谷子煎丸，如梧桐子大。每日食上服一丸，每日三食服三丸，非顿服三丸。炼成丹砂二十两为一大剂。二年服尽后，每十年即炼服三两。仍取正月一日起，服三月使尽。既须每十年三两，不可旋合。当宜顿炼，取一剂藏贮，随时服之。其辰砂须是上等。

### 谷子煎法
取赤谷子熟时绞汁，煎如稠饧，可用和丹砂。如无谷子，谷皮亦得。凡服丹砂，忌一切鱼肉、尘宿、生冷、蒜，尤忌生血物，及见血秽。江阴葛侍郎，中年病足几废，久治不瘥，得此服遂愈。而轻健过于少时，年八十余，饮啖视听不衰，宝此方未尝传人。予治平中，感足疾，万端求得之，然游宦竟今，未曾得为之。又太医孙用和，亦尝得此方。仁宗时表献之，其大概虽相似，然甚粗略，非真方也。

### 书辟谷说
洛下有洞穴，深不可测。有人堕其中不能出，饥甚。见龟蛇无数，每旦辄引首东望，吸初日光咽之。其人亦随所向，效之不已，遂不复饥，身轻力强。后卒还家，不食，不知其所终。此晋武帝时事。辟谷之法以百数，此为上，妙法止于此。能复玉泉，使铅汞具体，去仙不远矣。此法甚易知易行，天下莫不能知，知者莫能行，何则？虚一而静者，世无有也。元符二年，儋耳米贵，吾乃有绝粮之忧。欲与过子共行此法，故书以授之。四月十九日记。

### 阳丹诀
冬至后斋居，常吸鼻液，漱炼令甘，乃咽下丹田。以三十瓷器，皆有盖，溺其中已，随手盖之。书识其上，自一至三十。置净室，选谨朴者守之。满三十日开视，其上当结细砂，如浮蚁状，或黄或赤。密绢帕滤，取新汲水，净淘澄无数，以秽气尽为度，净瓷瓶合贮之。夏至后，取细研枣肉，丸如梧桐子大。空心酒吞下，不限丸数，三五日后取尽。夏至后仍依前法采取，却候冬至后服。此名阳丹阴炼。须清净绝欲，若不绝欲，真砂不结。

### 阴丹诀
取首生男子之乳，父母皆无疾恙者，养其子，善饮食之。日取其乳一升，只半升以来亦可。又以朱砂银作鼎与匙，如无朱砂银，山泽银亦得。慢火熬炼，不住手搅如淡金色，可丸即丸，如梧桐子大。空心酒吞下，亦不限丸数。此名阴丹阳炼。世人亦知服秋石，然皆非清净所结。又此阳物也，须复经火，经火之余，皆其糟粕，与烧盐无异也。世人亦知服乳，阴物不经火炼，则冷滑而漏精气也。此阳丹阴炼、阴丹阳炼。盖道士灵智妙用，沉机捷法，非其人不可轻泄，慎之！

### 秋石方
凡世之炼秋石者，但得火炼一法而已。此药须兼用阴阳二石，方为至法。今具二法于后：

凡火炼秋石，阳中之阴，故得火而凝，入水则释然消散，归于无体。盖质去但有味在，此离中之虚也。水炼秋石，阴中之阳，故得水而凝，遇暴润，千岁不变。味去而质留，此坎中之实。二物皆出于心肾二脏，而流于小肠。水火二脏，腾蛇元武正气，外假天地之水火，凝而为体。服之还补太阳相火二脏，为养命之本。具方如后。


### 阴炼法
小便三五石，夏月虽腐败亦堪用。置大盆中，以新水一半以上相和，旋转搅数百匝，放令澄清。辟去清者留浊脚，又以新水同搅，水多为妙。又澄去清者，直候无臭气，澄下秋石如粉，即止。暴干，刮下，如腻粉光白，粲然可爱，都无气臭味为度，再研。以乳男子乳，和如膏，烈日中暴干。如此九度，须拣好日色乃和，盖假太阳真气也。第九度即丸之，如梧桐子大，曝干。每服三十丸，温酒吞下。

### 阳炼法
小便不计多少，大约两桶为一担。先以清水，挼好皂角浓汁，以布绞去滓。每小便一担桶，入皂角汁一盏，用竹篦急搅，令转百千遭乃止。直候小便澄清，白浊者皆碇底，乃徐徐撇去清者不用。只取浊脚，并作一满桶。又用竹篦子搅百余匝，更候澄清。又撇去清者不用，十数担，不过取得浓脚一二斗。其小便，须是先以布滤过，勿令有滓。取得浓汁，入净锅中煎干，刮下捣碎。再入锅，以清汤煮化。乃于筲箕内，丁淋下清汁，再入锅熬干，又用汤煮化，再依前法丁淋。如熬干色未洁白，更准前丁淋，直候色如霜雪即止，乃入固济砂盒内。歇口火煅成汁，倾出，如药未成窝，更煅一两度，候莹白五色即止。细研入砂盒内固济，顶火四两，养七昼夜。（久养火尤善）再研，每服二钱，空心温酒下，或用枣肉为丸，如梧桐子大，每服三十丸，亦得，空心服。阳炼日午服，阴炼夜半服。广南有一道人，惟与人炼秋石为业，谓之还元丹。先大夫曾得瘦疾，且嗽，凡九年，万方不效，服此而愈。郎侍郎简师南海，其室病久。夜梦神人告之曰：有沈殿中，携一道人，能合丹，可愈汝疾，宜求服之。空中掷下数十粒，曰此道人丹也。及旦卧席上，得药十余粒，正如梦中所见。及先大夫到番禺，郎首问此丹。先大夫乃出丹示之，与梦中所得不异，妻服之即愈。又予族子尝病颠眩，腹鼓，久之渐加喘满。凡三年垂困，亦服此而愈，皆只是火炼者。时予守宣城，亦大病逾年，族子急以书劝予服此丹，云实再生人也。予方合炼，适有一道人，又传阴炼法。二法相兼，其药能动人骨髓，无所不至，极秘其术，久之方许传。依法服之，又验。此药不但治疾，可以常服，有功无毒。予始得之甚艰，意在救济人，理不当秘。火炼秋石，人皆能之。煎炼时须大作炉鼎，煎炼数日，臭达四邻。此法极省力，只一小锅便可炼，体如金石，永不暴润，与常法功力不侔。久疾人只数服便效，予偶得之，极为神妙。

### 金丹诀
用物之精，取物之华。集我丹田，我丹所家。我丹伊何，铅汞丹砂。客主相守，如巢养鸦。种以戊已，耕以亦蛇，养以丙丁，灌以河车。乃根乃株，乃蕊乃花。昼炼于火，赫然彤霞。夜浴于水，皓然素葩。金丹自成，日思无邪。

### 龙虎铅汞说
人之所以生死，未有不自坎离者。坎离交则生，分则死，必然之道也。离为心，坎为肾。心之所然，未有不正。虽桀跖亦然其所以为。桀跖者，以内轻而外重，故常行其所不然者尔；肾强而溢，则有欲念，虽尧颜亦然。其所以为尧颜者，以内重而外轻，故常行其所然者尔。由此观之，心之性，法而正；肾之性，淫而邪。水火之德固如是也。子产曰：火烈，人望而畏之；水弱，人狎而玩之。达者未有不知此者也。龙者汞也、精也、血也，出于肾而肝藏之，坎之物也；虎者铅也、气也、力也，出于心而肺主之，离之物也。心动，则气随之而作；肾溢，则精血随之而流。如火之有烟熖，未有复反于薪者也。世之不学道者，其龙常出于水，故龙飞而汞轻；其虎常出于火，故虎走而铅枯。此生人之常理也。顺此者死，逆此者仙。故真人之言曰：顺行则为人，逆行则为道。又曰：五行颠倒术，龙从火里出。五行不顺行，虎向水中生。

有隐者教予曰：人能正坐，瞑目，调息，握固，心定，微息则徐闭之（达磨胎息法亦须闭，若此佛经，待其自止，恐卒不能到也）。虽无所念，而卓然精明，毅然刚烈，如火之不可犯。息极则小通之，微则复闭之（方其通时，亦须一息，一息归之下丹田）。为之，惟数以多为贤，以久为功。不过十日，则丹田温而水上行。愈久愈温，几至如烹。上行水，翕然如云，蒸于泥丸。盖离者，丽也，着物而见，火之性也。吾目引于色，耳引于声，口引于味，鼻引于香，火辄随而丽之。今吾寂然无所引于外，火无所丽。则将安往？水者其所妃也，势必从之。坎者，陷也，物至则受，水之性也，而况其配乎？水火合，则火不炎而水自上。则所谓龙从火里出也。龙出于火，则龙不飞，而汞不干。旬日之外，脑满而腰足轻。方闭息时，常卷舌而上，以舐悬雍，虽不能，而意到焉，久则能也。如是不已，则汞下入口。方调息时，则漱而烹之，须满口而后咽。若未满，且留口中，俟后次也。仍以空气送至丹田，常以意养之，久则化而为铅，此所谓虎向水中生也。此论奇而通，妙而简，决为可信者。然吾有大患，平生发此志愿百十回矣，皆缪悠无成，意此道非捐躯以赴之，刳心以受之，尽命以守之，不能成也。吾今年已六十，名位破败，兄弟隔绝，父子离散。身居蛮夷。北归无日，区区世味，亦可知矣。若复缪悠于此，真不如人矣。故数日来，别发誓愿。譬如古人避难穷山，或使绝域，啮草啖雪，彼何人哉！已令造一禅榻、两大案，明窗之下，即专欲治此。并已作干蒸饼百枚。自二月一日为首，尽绝人事。饥则食此饼，不饮汤水，不啖他物。细嚼以致津液，或饮少酒而已。午后略睡，一更卧，三更乃起，坐以达旦。有日采日，有月采月，余时非数息炼阴，则行今所谓龙虎诀耳。如此百日，或有所成，不读书，不看经，且一时束起，以待异日。不游山水，除见道人外，不接客，不会饮，皆无益也。深恐易流之性，不能终践此言，故先作书以报。庶几他日有惭于弟，而不敢变也。此事大难，不知其果然能不惭否。此书既以自坚，又欲以发弟也。

养舌以舐悬雍，近得此法，初甚秘惜。云此禅家所得向上一路，千金不传，人之所见如此，虽可笑，然极有验也。但行之数日间，舌下筋微急痛，当以渐驯致。若舌尖果及悬雍，则致华池之水莫捷于此也。又言此法名洪炉上一点雪，宜秘之。

### 记丹砂
尔朱道士，晚客于眉山，故蜀人多记其事。自言：受记于师，云：

汝后遇白石浮，当飞仙去。尔朱虽以此语人，亦莫识所谓。后去眉山，乃客于涪州，爱其所产丹砂，虽琐细，面皆矢镞状，莹彻不杂土石。故止。炼丹数年，竟于涪之白石县仙去，乃知师所言不谬。吾闻长老道其事多，然不记其名字，可恨也。《本草》言：丹砂出符陵谷。陶隐居云：符陵是涪州。今无复采者。吾闻熟涪者云：采药者时复得之，但时方贵辰锦砂，故此不堪采耳。读《本草》偶记之。

### 记松丹砂
祥符东封，有扈驾军士，昼卧东岳真君观古松下。见松根去地尺余，有补塞处，偶以所执兵攻刺之。塞者动，有物如流火，自塞下出，遥走入地中。军士以语观中人，有老道士拊膺曰：吾藏丹砂，于是三十年矣，方卜日取之。因掘地数丈，不复见。道士怅恨成疾，竟死。其法，用朱砂精良者，凿大松腹，以松气炼之，自然成丹。吾老矣，不暇为此，当以山泽银为鼎，有盖，择砂之良者二斤，以松根明节悬胎煮之，傍置沙瓶，煎水以补耗，满百日取砂。玉磓研七日，投熟蜜中，通油瓷瓶盛，日以银器取少许，醇酒搅汤饮之，当有益也。

## 卷第七
### 治眼齿
前日与欧阳叔弼、晁无咎、张文潜，同在戒坛。余病目昏，数以热水洗之。文潜曰：目忌点洗。目有病，当存之；齿有病，当劳之。不可同也。治目当如治民，治齿当如治军，治民当如曹参之治齐，治军当如商鞅之治秦。颇有理当追录之。

## 卷第八
### 治水气肿满法


## 卷第九
### 治痈疮疡久不合


## 卷第十
### 治妇人产乳百疾泽兰散